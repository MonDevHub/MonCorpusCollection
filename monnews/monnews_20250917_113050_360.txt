Eng ဗမာ Home ပရိုၚ် လိက်ပရေၚ် ဗဳဒဳယဵု ဂလာန်ညးဒါန်လိက် သၟာန်သွဟ် လညာတ်ပါ်ပါဲ ကမ္မယှေန်ပေဲါရုဲမာဲကၟိန်ဍုၚ်(တၟိ) ချပ်သဳကၠဳကၠုၚ် သၞောတ်ပေဲါရုဲမာဲပဳအာ (PROPORTIONAL REPRESENTATIVE-PR) by ဌာန်ပရိုၚ်ဗၠးၜးမန် | Mar 17, 2021 | ပရိုၚ်, လိက်ပရေၚ် | 0 comments ဝဏ္ဏမာန်၊ မာတ် ၈၊ ၂၀၂၁ တုဲကၠုၚ်ဂိတုဖေဖဝ်ဝါရဳ (၂၆) ဂှ် နူကဵုကမ္မယှေန်ပေဲါရုဲမာဲကၟိန်ဍုၚ်(တၟိ)တံ ကော်ဆဵုဂဗ ကုဗော်ပရေၚ်ဍုၚ်ကွာန်ဂမၠိုၚ် ပ္ဍဲနေပျဳဒဝ်တုဲ ချပ်သဳကၠဳကၠုၚ် သၞေတ်ပေဲါရုဲမာဲ နကဵုသၞောတ်ဗၞတ်ဗ္ၜတ် (Proportional Representative (PR) System) (အချိုးကျစနစ်) ရ။ ကမ္မယှေန်ပေဲါရုဲမာဲကၟိန်ဍုၚ်ကဵု ဗော်ပရေၚ်ဍုၚ်ကွာန်ဂမၠိုၚ်တံ ကၠောန်သ္ပကောံဓရီုတုဲ ဖေဖဝ်ဝါရဳ (၂၈) ဂှ် နူကဵု ကမ္မယှေန်ပေဲါရုဲမာဲကၟိန်ဍုၚ်တံ ချူဗစိုပ်လိက် ကုဗော်ပရေၚ်ဍုၚ်ကွာန်ဂမၠိုၚ် အာတ်မိက်ကၠုၚ် လိက်စံၚ် သၞောတ် ဗၞတ်ဗ္ၜတ် (Proportional Representative (PR) System) (အချိုးကျစနစ်) ဂှ်ရ။ ပေဲါရုဲမာဲကၟိန်ဍုၚ်ဗၟာဝွံ (၂၀၁၀ ကီု၊ ၂၀၁၅ ကီု၊ ၂၀၂၀) ကီုဂှ် သုၚ်စောဲကၠုၚ်သၞောတ် ညးဂွံမာဲဂၠိုၚ်ညးဇၞး (First Past The Post) (FPTP) ရ။ သွဟ်ပေဲါမာဲ နကဵုသၞောတ် ညးဂွံမာဲဂၠိုၚ်ညးဇၞး တုဲတုဲကၠုၚ်တေံဂှ် လ္ပာ်ကောန် ဂကူကောန်ဍုၚ်အရၚ် လၟိဟ်အောန်အေန်တံ ဟွံစှေ်ကဵု သဘဴဓဝ်ရောၚ်ဂးတုဲ သဳကၠဳဟီုဂးကၠုၚ်ဒၟံၚ် ပေဲါရုဲမာဲအ ဆက်ဆက်ရ။ ကာလသၞာံ (၂၀၁၄)၊ ဂိတုနဝ်ဝေမ်ဗာ (၂၄) ကၠာဟွံစိုပ် ပေဲါရုဲမာဲအလန်ဒုတိယဂှ် သွက်ဂွံသုၚ်စောဲအာ သၞောတ်ပေဲါရုဲမာဲ နကဵုဗၞတ်ဗ္ၜတ် (Proportional Representative (PR) System) ဂးတုဲ ပ္ဍဲကၠတ်ထဝ်ကောန် ဂကူ ကေၚ်သဳကၠဳ ပါ်ကၠုၚ်မာဲကီုရ။ ဆဂး ဟွံဒှ်ကၠုၚ်ဒတန်ရ။ သၞောတ်သွဟ်ပေဲါရုဲမာဲ ညးဂွံမာဲဂၠိုၚ် ညးဇၞး (First Past The Post) (FPTP) ဂှ် စတံနူလက်ထက် ပါလဳမာန်ဒဳမဝ် ကရေသဳ (၁၉၄၈)၊ ပေဲါရုဲမာဲ (၁၉၉၀)၊ ပေဲါရုဲမာဲ (၂၀၁၀)၊ ပေဲါရုဲမာဲ (၂၀၁၅)၊ ပေဲါရုဲမာဲ (၂၀၂၀) သုၚ်စောဲကၠုၚ် သၞောတ်ညးဂွံမာဲဂၠိုၚ်ညးဇၞး (FPTP) ဏံ အဆက်ဆက်ရ။ သုၚ်စောဲသၞောတ် ညးဂွံမာဲဂၠိုၚ်ညးဇၞး (First Past The Post) (FPTP) ဏံမ္ဂး အကာဲအရာ ကၟိန်ဍုၚ်ဗၟာတ္ၚဲဏံဂှ် ဇြဟတ်ဗော်အေန်အေဝ်ဒဳကဵု ဇြဟတ်ဗော်ပျဳဃာၚ်ဖျဵု ၜါဗော်ဏံဟေၚ် သွက်ဂွံဇၞးရ။ ကလေၚ်ရံၚ်မ္ဂး ကာလ ပေဲါရုဲမာဲ (၁၉၄၈) ဂှ် ဗော် (ဖဆပလ) တံ ဇၞးကၠုၚ်တုဲ ကာလ (၁၉၉၀) ဂှ် ဗော်အေန်အေဝ်ဒဳဇၞး၊ ပ္ဍဲ (၂၀၁၀) ဂှ် ဗော်ခိုၚ်ကၠိုက်ဖေါအ်ဗြေဝ် (USDP) ဇၞး၊ ပ္ဍဲ (၂၀၁၅) ဂှ် ဗော်အေန်အေဝ်ဒဳဇၞး၊ (၂၀၂၀) ဂှ် ဗော်အေန်အေဝ်ဒဳ ဇၞးကၠုၚ်ရ။ ပ္ဍဲဒေသကောန်ဂကူကောန်ဍုၚ်အရၚ်ဂမၠိုၚ်ဂှ် ၜိုန်ရဂွံမာဲ လၟိဟ်ဗၞတ်ဗ္ၜတ် ဒေသအကာဲအရာ ဂကူညးကဵုညး နွံကၠာ လေဝ် ဇြဟတ်ဗော်ဇၞော်ၜါဗော်ဂှ် ဍိုက်ဓလီုလဝ် နကဵုဇြဟတ်ဇၞော် လၟိဟ်ဂၠိုၚ်တုဲ ဗော်ကောန်ဍုၚ်အရၚ်တံ ဂွံဇၞး၊ ညးစၞးဇကု ဂွံစိုပ်လတူကၠတ်ထဝ် လၟိဟ်ဂၠိုၚ်ဂၠိုၚ်ဂှ် အကာဲအရာဟွံကဵုကၠုၚ်ရ။ နကဵုစၞးဗော်ကောန်ဍုၚ်အရၚ်တံ ဟိုတ်နူတၚ်ဏံတုဲ အပ္ဍဲဍုၚ်ဗော်ပရေၚ်ဍုၚ်ကွာန် လၟိဟ်ဂၠိုၚ်တအ်ဂှ် နကဵုသၞောတ် (FPTP) ဟွံကိတ်ညဳဂှ် ထံက်ထ္ၜးကၠုၚ်နွံရ။ ရံၚ်ကေတ်သွဟ် ပေါဲရုဲမာဲတုဲကၠုၚ် သၞာံ (၁၉၉၀) ဂှ်မ္ဂး ဗော် NLD ဇၞးမာဲ (၆၀ %) ဒှ်ကၠာလေဝ် ဟိုတ်နူသၞောတ် ပေါဲရုဲမာဲတုဲ အပ္ဍဲကၠတ်ထဝ်ဂှ် ဂွံလဝ်ဒၞာဲ (၈၀%) ရ၊ ဆဂး ဒၞာဲတိဍာ်မာဲလ္ၚဵုဂှ် မာဲ NLD ဂွံဂှ် ဟွံပဵုနူ (၅၀%) ဂွံဆဵုကေတ်ရ၊ ဗီုဂှ်ကီု အပ္ဍဲပေါဲရုဲမာဲ (၂၀၁၅) ဂှ် ကၠတ်ထဝ်သၟဝ် မၞုံ (၃၃၀) ဒၞာဲဂှ် ဗော် NLD ဇၞး (၂၅၅) ဒၞာဲတုဲ ဇၞးအာ (၇၅%) ဟီုဂွံရ၊ ဆဂး အပ္ဍဲဒေသလ္ၚဵု ဗွဲတၟေၚ် ဒေသကောန်ဂကူတအ်ဂှ် ဂွံမာဲနူသၟဝ် (၅၀%) သၟးရ။ သွဟ်ပေဲါရုဲမာဲ (၂၀၂၀) တုဲကၠုၚ်ဏံလေဝ် တော်ကဵုအလုံကၟိန်ဍုၚ်မ္ဂး ညးတံဇၞး (၈၀%) ပြၚ် ဂးကၠာလေဝ် ပ္ဍဲတွဵုရးကောန်ဂကူလ္ၚဵုလ္ၚဵုမ္ဂး ညးတံဇၞးဟွံၜက်နူ (၅၀%) ရ။ ဗီုကဵုတွဵုရးရခေၚ်၊ ဗီုကဵုတွဵုရသေံ၊ ဗီုတွဵုရးဍုၚ်မန် ပိုဲဏံလေဝ် ပွိုၚ်ဍုၚ်လ္ၚဵု ဗီုကဵုပွိုၚ်ဍုၚ်ရေဝ်မ္ဂး သီု (၅) ဒၞာဲ၊ ဗီုပွိုၚ်ဍုၚ်မုဟ်ဍုၚ်လေဝ် (၃) ဒၞာဲ ကျမွဲဒၞာဲ၊ သှေ်တၞဟ်တၞဟ်မ္ဂး ဟွံပေၚ် (၅၀%) ရ။ ပ္ၚံက်ပေဲါရုဲမာဲ (၂၀၂၀) ဂှ် ဗော်ကောန်ဍုၚ်အရၚ်ဂမၠိုၚ် ကောန်ဂကူညးကဵုညး ပူဗိုၚ်ထံက်ဂလာန် ဗော်ကောန်ဍုၚ် အရၚ်ညးတံ ဟွံကေၚ်ဆဵုမွဲလှေ် ဟီုစဂွံရ။ ဆဂး ဗော်အေန်အေဝ်ဒဳတံ ဂွံလဝ်အဝဵု ဒှ်မံၚ်အလဵုအသဳတုဲ ဖန်ဗဒှ်ကၠုၚ် သၞောဝ်ဥပဒေနာနာသာ် ညံၚ်ဗော်ညးတံ ဂွံဇၞးရ။ ဟီုကၠးကၠးမ္ဂး ဖန်ဗဒှ်ကဵုသၞောဝ်ဥပဒေ ကုရဲသၟာ ကမၠောန်ဆုဲပြံၚ်တံ ကဵုအခေါၚ်ကဵုမာဲ ပ္ဍဲဒေသကောန်ဂကူကောန်ဍုၚ်အရၚ်တံ၊ သၟာကမၠောန်ဆုဲပြံၚ်တံဂှ် ဒှ်မံၚ် မမာဲ သွက်ဗော်ညးတံတုဲ လတူသၞောဝ်ဥပဒေဂှ် ကေတ်အခေါၚ် လတူညးစၞးဗော်ညးတံ နွံလၟိဟ်ဂၠိုၚ်ဂှ်ရ ဖန်သ္ပဏာ ဒတန် နူဒၟံၚ်ပ္ဍဲဒေသမွဲမွဲ ပွိုၚ် (၆) ဂိတုဂှ် ကုတ်ဖျေံ ပွိုၚ် (၃) ဂိတု၊ ဗီုဗီုဏံဂှ် ဇၟာပ်ဒေသ ဒေသ သၟာကမၠောန်ဆုဲပြံၚ်တံ ဍိုက်ဇွောဝ်စှေ်ကၠုၚ် ပ္ဍဲဒေသကောန်ဂကူ ကောန်ဍုၚ်အရၚ်ဂမၠိုၚ်တံဂှ်ရ မာဲကောန်ဍုၚ်အရၚ်တံ ဂွံလၟိဟ်အောန်အာ နူဗော်ဇြဟတ်ဇၞော်တံရ။ ပ္ဍဲကဵုသၞောတ်ပေဲါရုဲမာဲ ညးဂွံမာဲဂၠိုၚ်ညးဇၞး (First Past The Post) (FPTP) ကဵု သၞောတ်ဗၞတ်ဗ္ၜတ် (အချိုးကျ) (Proportional Representative (PR) System) ၜါသၞောတ်ဏံဂှ် လညာတ်အကြာသၟာပရေၚ်ဍုၚ်ကွာန်မွဲကဵုမွဲ ဟွံတုပ်ရ။ လ္ၚဵုညာတ်ဂှ် ကောန်ဂကူကောန်ဍုၚ်အရၚ်လၟိဟ်အောန်တံ ယဝ်သုၚ်စောဲ သၞောတ်ဗၞတ်ဗ္ၜတ် (Prop ortional Representative (PR) System) (အချိုးကျ) ဏံမ္ဂး ညးစၞးကောန်ဂကူကောန်ဍုၚ်အရၚ်ဂမၠိုၚ်တံ ဗၞတ် ထေက်ကြိုက်ကဵု လၟိဟ်ဂကူညးကဵုညးဂှ် ဂွံစိုပ်ပ္ဍဲစၠတ်ထဝ်ဂၠိုၚ် သ္ဂးရ။ လညာတ်ဏံဂှ် ကမ္မတဳကေၚ်ကာဗဟဵု နာဲတၠညး ဟွံဒုၚ်တဲရ။ ညးဟီုဂှ် တော်ကဵုကောန်ဂကူချေၚ်တံ၊ ကရေၚ်တံ ရံၚ်ကဵုပေဲါရုဲမာဲ (၂၀၂၀) ဏံ ညးစၞးညးတံ ဟွံဇၞးမာဲတုဲ ဟွံစိုပ်စၠတ်ထဝ်ဂှ် ဟီုကဵုသၞောတ် PR ဏံ ဒးဟီုကၠာလေဝ် တော်ကဵု မန်၊ ရခေၚ်၊ သေံတံမ္ဂး သုၚ်စောဲဟွံထေက်ရောၚ် ညးဟီုရ။ ဒေသလ္ၚဵု၊ ပွိုၚ်ဍုၚ်လ္ၚဵုဂှ် ဂွံလဝ်မာဲထံက်ဂလာန် နူညးဍုၚ်ကွာန်တံတုဲတုဲ ဇၞးလဝ်တုဲတုဲရဂှ် ယဝ်သ္ပဒတန် သၞောတ် PR ဏံဂှ်ဟီုမ္ဂး ဒးပါ်ပရအ်ညးစၞးတံဂှ် ဒှ်ကၠုၚ်မ္ဂး ဒၞာဲဇကုဇၞးလဝ်သီုဖအိုတ်တံဂှ် ညးစၞးဇကုယအ်စှေ်ကၠုၚ်ရောၚ် ဂးရ။ ယဝ်လ္ပသုၚ်စောဲ သၞောတ်ဝ်ဥပဒေ သၟာကမၠောန်ဆုဲပြံၚ်၊ ဂကူညးဂလိုၚ်တံ လ္ပပြံက်စုတ် ပ္ဍဲဒေသကောန်ဂကူတံမ္ဂး သၞောတ်ပေဲါရုဲမာဲ ညးဂွံမာဲဂၠိုၚ်ညးဇၞး (First Past The Post) (FPTP) ဏံရ ဂပ်ဂဝ်ဒးရးရောၚ် ညးဟီုရ။ နူကဵုဗော်လ္ၚဵုတံ ပတိုန်ထ္ၜးကၠုၚ် ကုကမ္မယှေန်ပေဲါရုဲမာဲတုဲ လၟုဟ်မ္ဂး ကမ္မယှေန်တံ အာတ်မိက်လဝ် ဗော်တံ သွက်ဂွံ ပတိုန်ထ္ၜးကဵု လိက်စံၚ်ရ။ သၞောတ်ပေဲါရုဲမာဲ (Proportional Representative (PR) System) ဏံဂှ် ဗီုပြၚ်သာ်လဵု သုၚ်စောဲကိတ်ညဳကဵု ဒဒှ်ကၟိန်ဍုၚ်ဗၟာ၊ နဲကဲသာ်လဵု ဒှ်ဂုန်ဖဵုကဵု သွက်ကောန်ဍုၚ်အရၚ်ဂမၠိုၚ်တံဂှ် ဒးဆက်မၚ်လ္ၚတ် အာမံၚ်ဏီရောၚ်။ ပတိတ်လဝ်အမိၚ်ပၞာန် Martial law အလုံဍုၚ်မွဲ ဟွံသေၚ်ကီုလေဝ် ပေဲါထ္ၜးဆန္ဒဏံ လၟိဟ်မၞိဟ်ချိုတ်ဂၠိုၚ်တိုန်မံၚ် အလဵုအသဳၜါ ပၟာဗေန်နဳဇြဲဠာ WRITTEN BY More Posts by RELATED POSTS ဂကောံပၠန်ဂတးရပ်လွဟ်တအ် မုဟိုတ်ပရေင်ညဳသၟဟ်ဟွံမွဲရော by ဌာန်ပရိုၚ်ဗၠးၜးမန် | Sep 16, 2025 | ပရိုၚ် ဂကောံပၠန်ဂတးတအ်ဖအိုတ် ယဝ်ပၠန်ဂတးညဳညဳမ္ဂး သ္ဒးကလိဂွံပေါဲအံင်ဇၞးဟေင်ရောင်ဂှ် တီမံင် ဟီုဗြုမံင် သီုကောန်ၚာ်ရ။ တီမံင်သာ်ဂှ်ဖိုဟ် မုဟိုတ်ဟွံညဳသာအိုတ်ဂှ်ရော။ ဟွံညဳသာ ဟွံဒှ်မွဲမ္ဂး ပေါဲအံင်ဇၞးဂှ် ကလိဂွံဟွံသေင်ရ။ သဘာဝညးကတဵုဒှ်ယဲဟီုဂှ် ယဝ်ခါရတီ သတ်ယဲမ္ဂး ကဵုဂဥုဲဒး ဗၠးဟေင်ရောင် ဂလာန်ညးဟီုစနွံရ။ ဒှ်သာ်ဂှ်မ္ဂး ဂလာန်မ္ဂး ဂကောံပၠန်ဂတးတအ်ဖအိုတ် ယဝ်ပၠန်ဂတးညဳညဳမ္ဂး သ္ဒးကလိဂွံပေါဲအံင်ဇၞးဟေင် မဟီုမံင်ဂှ် ဒှ်ဂလာန်ဍာံညိဟာ။ ဍာံမံင်ရမ္ဂး မုဟိုတ်ဟွံကၠောန်ရောဂှ် ကလေင်ဇွိတ်သပေါတ်ရံင်စိုအ်။ တၠကမၠောန်ရုၚ်ဂဒဵုထၜိုတ်တအ် ပြံၚ်ကၠောန်ရုၚ်ဗုတ်ထၜိုတ်ဂတှ်ေ အဆံၚ်သၠုၚ်ဂၠိုၚ်ကၠုၚ် by ဌာန်ပရိုၚ်ဗၠးၜးမန် | Sep 15, 2025 | ပရိုၚ် တၠကမၠောန်ရုၚ်ဂဒဵုထၜိုတ်ဍုၚ်မန်ဗွဲမဂၠိုၚ်ဂှ် ပြံၚ်ကၠောံကၠုၚ် ရုၚ်ကၠောန်ထၜိုတ်ဂတှ်ေ အဆံၚ်သၠုၚ်နွံဂၠိုၚ်ကၠုၚ်ကွေံကွေံရောၚ် တၠကမၠောန်ထၜိုတ်နူမုဟ်ဍုၚ်မွဲတၠ ဟီုထ္ၜးရ။ ဍုၚ်မန်သကုတ်သၠၚ်ကျာဂှ် ကေတ်ဂီုကၠီုထိၚ်ဒဝ်တိဍာ်ခိုၚ်တုဲမ္ဂး ကၠောန်ပေါဲရုဲမာဲရောၚ်ဂး by ဌာန်ပရိုၚ်ဗၠးၜးမန် | Sep 14, 2025 | ပရိုၚ် ပ္ဍဲကဵုမွဲဒမြိပ်ဒေသမန်သကုတ်သၠုၚ်ဂှ်ဝွံ ကေတ်ဂီုကၠီုထိၚ်ဒဝ်တိဍာ်ခိုၚ်တုဲမ္ဂး ကၠောန်အာ ပေါဲရုဲမာဲရောၚ် ညးက္ဍိုက်ပ်ဒပ်မၚ်ကၚ်ကွာန် ပါလုပ်ပ္ဍဲဂကောံကမ္မယှေန်ပေါဲရုဲမာဲ ဍုၚ်မန်မွဲတၠဂှ် ဟီုရ။ 0 COMMENTS SUBMIT A COMMENT Your email address will not be published. Required fields are marked * SUBMIT COMMENT This site uses Akismet to reduce spam. Learn how your comment data is processed.