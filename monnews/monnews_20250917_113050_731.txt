Eng ဗမာ Home ပရိုၚ် လိက်ပရေၚ် ဗဳဒဳယဵု ဂလာန်ညးဒါန်လိက် သၟာန်သွဟ် လညာတ်ပါ်ပါဲ သၟာန်သွဟ် အ္စာကၞေဟ် ဗညာဥူ (က) ရသမန် စပ်ကဵုစဳဇန်ဒၟံၚ် လိက်ကၞပ်ရုက္ခဗေဒ by ဌာန်ပရိုၚ်ဗၠးၜးမန် | Mar 23, 2022 | ပရိုၚ်, သၟာန်သွဟ် | 0 comments ဝဏ္ဏမာန် ပတိုန်ထ္ၜးလဝ်ရ။ သၟာန် ။ ။ ပရောသွက်ဂွံပတိတ် လိက်ကၞပ်ရုက္ခဗေဒ ပကောံဂၠိုက်ဂၠာဲဒၟံၚ်ဂှ် လဴစကဵုညိ။ သွဟ် ။ ။ ယွံ ပရောရုက္ခဗေဒဏံဂှ် အဲစစောဲလာံ အရီုလုပ်ကၠုၚ်ဂှ် နူအခိၚ်ဒှ်ကၠုၚ်ထပိုဲ အာယုက် (၁၆) သၞာံရ။ မွဲအဆက်ဓဝ် စိုပ်ဘဝထပိုဲ လုပ်ကတ်လိက်၊ အဲဆဵုညာတ်ကေတ် ဘာကီု၊ ဒၞာဲသုတေသနဂြိုပ်ဆု အလဵုအသဳတံကီု၊ ညးဒုၚ်အစာံသၟိၚ်တံကီု ညးချူလဝ် နကဵု (၃) ဘာသာ၊ သေံ၊ အေၚ်္ဂလိက်၊ အခဝ်ဂလာတံနွံ၊ တုဲပၠန် ပ္ဍဲဘာဝါတ်ဌာမ္မကာဲ ဍုၚ်သေံဂှ် ထ္ၜးပျးဗါန်လဝ် ပ္ဍဲကဵုတၞံဆု ဍေံဒှ် (၂) ဘာသာ အေၚ်္ဂလိက်ကဵု သေံ၊ အေဇှ် အဲစိုတ်လုပ်စမံၚ်တၟာဂလိုၚ်ရ။ အဲမိက်ဂွံကဵုဒှ် ပ္ဍဲဘာသာမန်ပိုဲဏံ၊ ပ္ဍဲဂကူမန်ပိုဲဏံ တၞံဆုဍိပ်ဍဴမွဲဒၞာဲ၊ ရာန်ဂအာၚ်တိမွဲဒၞာဲတုဲတှေ် ပလုမ်ပတိုန် မဆု မလုပ်ဂဥုဲ၊ မလုပ်အဝေါၚ်တၞံဆုတံဏံဂှ်လေဝ် ဍေံတံၚ်ဂြဲမံၚ် ဇြဟတ်လ္ပာ်ဓါတ်တှေ် ပိုဲတံဍိပ်ဍဴအာမံၚ် လၟိုန်န်ကာလမာန်ရ။ အေအဲချပ်ဂွံ ပရောတံဂှ်တှေ် ပိုဲစောဲမံၚ် သၞာံဗွဲမလအ် ဒှ်ကၠုၚ်တုဲ ဣညအ်ကိစ္စအဲစောဲအလာံရ။ တုဲပၠန် ဝါသနာအဲ လ္တူလိက်ပတ်ဂှ်တှေ် နွံဂၠိုၚ်မံၚ် မိက်ဂွံချူမံၚ် မိက်ဂွံခၞံမံၚ် ပြကိုဟ်မွဲမွဲဏောၚ်ဟီုဂှ် မုအဲဂွံချူရော ချပ်တိတ်အာ တုဲတှေ် အဲရုဲစှ် ချူပရေၚ် ရုက္ခဗေဒမန် လ္ပာ်ဏံ အဲခံၚ်မံၚ် ဝါသနာမံၚ်ရ။ တုဲပၠန် မပ္တံကဵု ဇုဇဗဴလပိုဲလေဝ် ညးဒှ်အ္စာသဝ်လွဳယဲဏောၚ်၊ နူဂှ်မွဲအဆံၚ်တုဲ ပကောံပကေဝ်ဂွံကၠုၚ်လဝ် လိက်ပတ် (၄) ဘာသာရ။ ဗီုလဵု ပိုဲတံသ္ဂောံဂွံနၚ် နဲကဲစုၚ်ၚ် လိက်ဆေၚ်စပ်ကဵု သုတေသန၊ ရုက္ခဗေဒ မဆေၚ်ကဵု ရိုဟ်ဆု၊ တၞံဆု ဓမံက်ရုပ်ရဴနာနာသာ် အဲ ပကောံကၠုၚ်လဝ် နွံၜိုတ် (၁၀၀) အုပ်၊ စနူကဵုဗၟာကီုရ။ ဒးဟီုတှေ် လိက်ကဵု (၁၀၀) အုပ်ဟွံက ပိုဲဒးပကောံကၠုၚ်လဝ် ကြပ်ဒှ်ပွိုၚ် (၁၅) သၞာံရ။ နူဂှ်မွဲအဆံၚ် ဍေံပြံၚ်သၠာဲတိုန်တုဲ စဵုကဵုမိက်ဂွံရာန်ကမ်မရာ စိုတ်လုပ်စကၠုၚ်ကီု၊ မိက်ဂွံတက်ပ္ကဴဆုတံ၊ တၞံဆုတံ အခိၚ်ဍေံပ္ကဴလေဝ် ညံၚ်ဂွံအာဂတာပ် အခိၚ်ဍေံသတ်လေဝ် ညံၚ်ဂွံအာဂတာပ်၊ ဂိတုဍေံ အခိၚ်လဵုဂှ် အဲချူစၟတ်သမ္တီလဝ်တုဲရ။ သၟာန် ။ ။ ပ္ဍဲကဵုချပ်စဳဇန် တက်ပ္တိတ်လိက်အုပ်ရုက္ခဗေဒဏံဂှ် ဒုၚ်သ္ဇိုၚ်ကဵု တၞံဆုဂကူလဵုတုဲ သွက်ဂွံတက်ပ္တိတ်အာနွံရော? သွဟ် ။ ။ အေဗီုဏံဂှ် အဲချပ်စမံၚ်ကဵု အ္စာဇၞော်ဇၞော် ၜိုတ် (၅) တၠတုဲရ။ သွာၚ်လကျာ်ကီု၊ သွာၚ်လိက်ပတ် ဗော်ဍုၚ်မန်တၟိတှေ် အဲဆက်လဝ်ကဵု အ္စာဗညာလဴ လဴပူလဝ်ကဵုညး၊ ညးဟီု ကဵုမံၚ်ဇြဟတ်ရ၊ အဲကေတ်ဏာအဆက် အ္စာၝောံသာဍာကဵု အ္စာၝောံကောန်ဆာန်နန်တံရ။ ဗီုလဵုညးတံစှေ်စိုတ်တုဲ ညာတ်ကေတ်လ္တူအကာဲအရာ ဗီုလဵုနွံဂှ် ဗီုအဲကောန်ကွာန်မွဲတၠ ရသမန်ဏံ ချဳဓရာၚ်ဂှ် ဗီုလဵုမိက်ဂွံကဵု ကသပ်ကီု အဲဂှ် မၚ်ကေတ်မံၚ် လညာတ်ညံၚ်ရဴ အ္စာတၠပညာမန်တံနွံရ။ ညးတံဟီု အေကဵုမံၚ်ဇြဟတ်ရ၊ လၟုဟ်ဏံ ညးတံခက်ခုဲမံၚ်ဏီတုဲ ဟွံဂွံဆဵုဂဗကဵုအဲဏီ။ တုဲပၠန် အ္စာအံက်ပိုၚ်ကီု၊ နာဲသုန်ဓုန်ကီု၊ နာဲသက်လောန်ကီု၊ လ္ပာ်ကၟိန်ဍုၚ်ဗၟာဏံ ဆေၚ်စပ်ကဵုလကျာ်ဂှ်တှေ် လကျာ်ဇၞော်ဇၞော် ဝှ်ကြံၚ်ၚ်၊ လကျာ်အ္စာချူဒွက် ခေမာနန်ကီု၊ အဲလုပ်သဳကၠဳလဝ် အိုတ်မံၚ်ကီုရ၊ ဆဂး အ္စာပရိုၚ် ဗီုအ္စာဝဏ္ဏမာန်တံ ဗီုအ္စာအံက်ပိုၚ်ကီုဂှ် ဟွံဂွံလုက်စုက်ဏီ။ ကိစ္စဂွံပ္တိတ်ဂှ် ပ္တိတ်ပ္ကဴသဴဟာ၊ ပ္တိတ်တၞံဆုဟာ၊ ပ္တိတ် အကြာဍာ်ဟာ သတ်ဒဵုဟာ ယဝ်ရ ပၟိက်အဲဏောၚ်တှေ် အဲဖန်လောဲလောဲရ။ တုဲပၠန် အဲကလၚ်မံၚ်အရေဝ်ပုရိသာတ်တံ ဗီုလဵုတံၚ်ဂြဲစိုတ်ဓါတ်ပုရိသာတ်တံမာန်ရော အကာဲအရာလဵု ပိုဲပ္တိတ်ဏာထေက်ရောဂှ် အဲမၚ်ကလၚ်မံၚ်ဖိုဟ်ရ။ အခိ်ၚ်လၟုဟ်တှေ် နကဵုဆန္ဒအဲ မိက်သ္ဂောံဂွံ ပ္ကဴ (၁၀) သာ် တၞံဆုံ (၁၀) ဂကူ၊ ပ္ဍဲဍာ်လေဝ် (၁၀) ဂကူ၊ ဥပမာ တၞံဍေံတိုန်မံၚ် ပ္ဍဲၜဳ (၁၆၀) ဂကူပြၚ်ဂှ် အဲကံက်နုက်ကေတ် ပ္ဍဲ (၅၈) ဂှ် ဗွဲတြးဍေံအဲဟွံချူလဝ်ပုဟ်၊ ချူခ္ဍန်လဝ် ညးတၞဟ်ဂွံဗှ်အာမာန်၊ ချူပရးတှေ် ညးတၞဟ်အရီုဟွံစောဲပုဟ် တော်လဝ်ဗီုဂှ်နွံ၊ အခိ်ၚ်ကာလလၟုဟ်တှေ် ချူဂၠေံဂၠေံဍန်န်၊ ဂွံတီအာ ပရေၚ်ပရောဂလိုၚ်ဂှ် ကလေၚ်သရောပ် ခ္ဍန်တိုန်မာန်တှေ် တၞးလိက်လေဝ်သက်သာဏောၚ်၊ မၞိဟ်ဗှ်လေဝ် ကၠိုဟ်ကၠးအခိုက်အလိုက် အရေဝ်ဝေါဟာမၞိဟ် လောဲသွာရ။ နကဵုပ္ကဴဂၠာဲဝါတ် မၞိဟ်ဟွံတီဂၠိုၚ်ၚ်ဂှ် အဲမိက်ဂွံဓမံက်ထ္ၜးဂှ်မွဲအုပ်၊ တုဲမွဲအဆက်ဓဝ် အဲချပ်စလဝ် ကမ္မတဳခၞံဗဒှ်လိက်ပတ် အာဲကၟာဲယေန်သၞာၚ်မန် မၞိဟ်မွဲတၠ ညးတံဆက်စပ်မံၚ်ကဵု ဂကောံဂှ် စနူနာဲလွဳအံၚ်ကီု၊ နာဲအာကာကီု၊ ညးတံဟီုဂှ် ကၠောန်ဏံဂှ် ပြဟ်ဟ်ဏံ ညးတၞဟ်ဟွံညာတ်ရုပ်ရဴ အစောန်စရာဲဗှေ်ပုဟ်၊ ပထမအုပ်ဂှ် ဟွံကေၚ်တိတ်မွဲလှေ်ပုဟ်တှေ် ဗီုလဵုညးတံဂွံဆဵု အစောန်သတိဗှေ်ရော၊ ဗှေ်ပတိတ်စမ်မွဲအုပ်ကၠာ ဗီုလဵုဗှေ်ပ္တိတ်တ် ညးဆဵုအာဍာ်ဒကေဝ်လိက်ဗှေ်တုဲမှ တဝ်ကဵုဒှ်အာ ပရေၚ်ရုက္ခဗေဒမန် ညးတံ ဒးရာန်ဗှ်ဟာ၊ ဟွံသေၚ် အဲသၠးကဵုဒါန်ဟာ အေဗီုတံဏံဂှ် ဗှေ်ချပ်စကဵုညးတံ ညးကဵုကသပ်ဗီုဂှ် ဗီုပၟိက်ဖန်ကဵုဂှ် အဲမၚ်ဒုၚ်တၠုၚ်မံၚ်ဖအိုတ်ရ။ သၟာန် ။ ။ လိက်အုပ်ရုက္ခဗေဒဏံ ၜိုတ်အခိၚ်လဵုတိတ်မာန် စဳဇန်လဝ်ရော? သွဟ် ။ ။ ယွံ အဲချပ်လဝ်ဂှ်တှေ် ပြဟ်တှေ် အကြာ (၃) ဂိတု၊ လံတှေ် ပွိုၚ် (၆) ဂိတု ညံၚ်ဂွံတိတ်မာန် ဂစာန်မံၚ်ဖိုဟ်ရ။ ပြဟ်ဟ်ဏံ သှေ်မံၚ်အရၚ်ဂွံပကောံဗီုရ၊ ဂစာန်တုဲကၠောန်ပကောံမံၚ်ဖိုဟ်ရ၊ အရၚ်လိက်ဂှ် ကြပ်တုဲဒှ်မံၚ် ဟီုစဂွံရ။ သၟာန် ။ ။ ဂလာန်လက္ကရဴအိုတ်ဏံ မုမိက်ဂွံဟီုဗ္ကန်ကဵု ပုရိသာတ်ဂကူမန်တံရော? သွဟ် ။ ။ မုမိက်ဂွံဗကန်ရောဟီုတှေ် ပူဂဵုညးမချဳဓရာၚ်မံၚ် ကမၠောန်ဟွံဍိုက်ပေၚ်တံဂှ် ရဲညးဍိုက်ပေၚ်မံၚ်တံ ညံၚ်ဂွံသ္ပသမ္တီတုဲ ညံၚ်ဂွံကဵုအရီုအဗၚ်မာန်၊ လတူရဲပညာၜတ်ၜတ်တံ တၠပညာကြံၚ်ၚ်တံ ညံၚ်ဂွံကဵုအရီုအဗၚ်မာန် မပတံကဵု ဂကောံဇၞော်ဇၞော်တံ ညံၚ်ဂွံထ္ၜလဘာ်ကဵု ဂကောံဍောတ်ဍောတ်တံ ပူဂဵုဟွံစိုန်သကီုတံ အဵုပွဗီုဏံနွံမှ ကဏ္ဍပရေၚ်ဂကူပိုဲ ကဏ္ဍလိက်ပတ် ကဏ္ဍပရေၚ်ဂကူ ဂွံဇၞော်မောဝ်တဴတက်တိုန်ရောၚ်။ တဵုတၞံမြာၚ်တုဲ ဂွံကၠောန်ပ္တိတ်အာ စၞစ တိတ်နူသတ်မြာၚ်နာနာသာ်မာန် ဂံၚ်ဇဳပၞာန်တအ် ပလီုထောံ(ပၚ်စၚ်စနစ်)ဂးတုဲ ပရိုၚ်ပတောံမံက်ကၠုၚ် WRITTEN BY More Posts by RELATED POSTS ဂကောံပၠန်ဂတးရပ်လွဟ်တအ် မုဟိုတ်ပရေင်ညဳသၟဟ်ဟွံမွဲရော by ဌာန်ပရိုၚ်ဗၠးၜးမန် | Sep 16, 2025 | ပရိုၚ် ဂကောံပၠန်ဂတးတအ်ဖအိုတ် ယဝ်ပၠန်ဂတးညဳညဳမ္ဂး သ္ဒးကလိဂွံပေါဲအံင်ဇၞးဟေင်ရောင်ဂှ် တီမံင် ဟီုဗြုမံင် သီုကောန်ၚာ်ရ။ တီမံင်သာ်ဂှ်ဖိုဟ် မုဟိုတ်ဟွံညဳသာအိုတ်ဂှ်ရော။ ဟွံညဳသာ ဟွံဒှ်မွဲမ္ဂး ပေါဲအံင်ဇၞးဂှ် ကလိဂွံဟွံသေင်ရ။ သဘာဝညးကတဵုဒှ်ယဲဟီုဂှ် ယဝ်ခါရတီ သတ်ယဲမ္ဂး ကဵုဂဥုဲဒး ဗၠးဟေင်ရောင် ဂလာန်ညးဟီုစနွံရ။ ဒှ်သာ်ဂှ်မ္ဂး ဂလာန်မ္ဂး ဂကောံပၠန်ဂတးတအ်ဖအိုတ် ယဝ်ပၠန်ဂတးညဳညဳမ္ဂး သ္ဒးကလိဂွံပေါဲအံင်ဇၞးဟေင် မဟီုမံင်ဂှ် ဒှ်ဂလာန်ဍာံညိဟာ။ ဍာံမံင်ရမ္ဂး မုဟိုတ်ဟွံကၠောန်ရောဂှ် ကလေင်ဇွိတ်သပေါတ်ရံင်စိုအ်။ တၠကမၠောန်ရုၚ်ဂဒဵုထၜိုတ်တအ် ပြံၚ်ကၠောန်ရုၚ်ဗုတ်ထၜိုတ်ဂတှ်ေ အဆံၚ်သၠုၚ်ဂၠိုၚ်ကၠုၚ် by ဌာန်ပရိုၚ်ဗၠးၜးမန် | Sep 15, 2025 | ပရိုၚ် တၠကမၠောန်ရုၚ်ဂဒဵုထၜိုတ်ဍုၚ်မန်ဗွဲမဂၠိုၚ်ဂှ် ပြံၚ်ကၠောံကၠုၚ် ရုၚ်ကၠောန်ထၜိုတ်ဂတှ်ေ အဆံၚ်သၠုၚ်နွံဂၠိုၚ်ကၠုၚ်ကွေံကွေံရောၚ် တၠကမၠောန်ထၜိုတ်နူမုဟ်ဍုၚ်မွဲတၠ ဟီုထ္ၜးရ။ ဍုၚ်မန်သကုတ်သၠၚ်ကျာဂှ် ကေတ်ဂီုကၠီုထိၚ်ဒဝ်တိဍာ်ခိုၚ်တုဲမ္ဂး ကၠောန်ပေါဲရုဲမာဲရောၚ်ဂး by ဌာန်ပရိုၚ်ဗၠးၜးမန် | Sep 14, 2025 | ပရိုၚ် ပ္ဍဲကဵုမွဲဒမြိပ်ဒေသမန်သကုတ်သၠုၚ်ဂှ်ဝွံ ကေတ်ဂီုကၠီုထိၚ်ဒဝ်တိဍာ်ခိုၚ်တုဲမ္ဂး ကၠောန်အာ ပေါဲရုဲမာဲရောၚ် ညးက္ဍိုက်ပ်ဒပ်မၚ်ကၚ်ကွာန် ပါလုပ်ပ္ဍဲဂကောံကမ္မယှေန်ပေါဲရုဲမာဲ ဍုၚ်မန်မွဲတၠဂှ် ဟီုရ။ 0 COMMENTS SUBMIT A COMMENT Your email address will not be published. Required fields are marked * SUBMIT COMMENT This site uses Akismet to reduce spam. Learn how your comment data is processed.