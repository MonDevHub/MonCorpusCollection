ပိုၚ်ခြာလဝ် ပရေၚ်အာကၠုၚ်တုဲ တၠဖဴၜဵုတံ ဂၠာဲသၟာကမၠောန်ဝါတ်

ပ္ဍဲကဵုတွဵုရးဍုၚ်မန် ပွိုၚ်ဍုၚ်ဇြပ်ဗုဂှ် ကမၠောန်ဖဴၜဵုဗွဲမဂၠိုၚ်တံ ဟိုတ်နူကဵု ဒးဗဒဗဒါဲမံၚ်ကဵု သၟာကမၠောန်ဆုဲပြံၚ်တံတုဲ လၟုဟ်ပ္ဍဲကဵု အခိၚ်ယဲ ကဝ်ဝေဒ်ဏံ ပိုၚ်ခြာလဝ်ပရေၚ်အာကၠုၚ်ဂှ်ရ ဂၠာဲသၟာကမၠောန်ဝါတ်မံၚ်ရောၚ် ဂွံတီကေတ်ရ။

သၞာံဏံဂှ် သွက်ဂွံကကၠောန်မၠောန်ၜဵုဂှ် ဟိုတ်နူကဵု ကော်သၟာကၠောန်ၜဵုတံဟွံဂွံဂှ်ရ ဒးဒေါံဇူထောံ လဝ်ကမၠောန်ဏောၚ် နူကဵုဖဴၜဵု နာဲယှိုဲတုၚ် မိလေတ် ညးက္ဍိုက်ပ်ကမၠောန် ဥုအံၚ်နာၚ် ဟီုရ။

 သၞာံဏံဂှ် မုအစဳဇန်လေဝ်ဟွံမွဲရ၊ သၟာကမၠောန်တံဂှ်တှ်ေ နူစကဵု ရုပ်သီထောံ ကမၠောန်သၞာံအာတေံ စဴအာတုဲ စဵုကဵုလၟုဟ် ဂွံကလေၚ်လုပ်ဂှ် ဟွံပြေပြံၚ်ဏီဖိုဟ်ရ။ မၞိုဟ်ပ္ဍဲကွာန်ဇကုပၠန်လေဝ် မွဲတ္ၚဲတှ်ေ ဒ္စာံလ္ၚီ ဒ္စိတ်လ္ၚီဂွံမှ ကၠောန်ဏောၚ်တှ်ေ ဟွံပြေပြံၚ်ပုဟ်၊ ဗွဲမဂၠိုၚ်တှ်ေ အာကၠောန်စ ပ္ဍဲဍုၚ်သေံရဂၠိုၚ်၊ ကၠောန်ယိုက်ၜဵုဂှ် ဍေံတံဟွံကၠောန်စပုဟ် သာ်ဝွံ ဥုအံၚ်နာၚ် ဂးရ။

အခိၚ်လၟုဟ်ဂှ်တှ်ေ ဖဴၜဵုမွဲဖဴ တှ်ေ နွံပၟိက်မံၚ် ကောန်ကမၠောန် ဗၞတ် (၁၅)တၠ စဵုစိုပ်( ၂၀)တၠ တုဲ သၟာကမၠောန် မွဲတၠမ္ဂး မွဲတ္ၚဲ (၆၀၀၀)ဒကေဝ် သၟာကၠောန်စလိၚ်ဂိတုမ္ဂး မွဲဂိတုတှ်ေ အကြာမွဲကိုတ်ဘာ်ကဵုၜါကိုတ် ဒးကဵုမံၚ်တုဲ ဗွဲမဂၠိုၚ်ဂှ်တှ်ေ ဒှ်မံၚ်ရဲကၠုၚ်နူကဵု လ္ဂုၚ်၊ မဂွေ ၊ ဨရာဝတဳ၊ ဗဂေါတံဏောၚ် ဥက္ကဌ ဂကောံ တၠကမၠောန်ၜဵု နာဲဗယှုၚ် ဂှ်ဟီုလဝ်ရ။

 လၟုဟ်ဂှ် အခိၚ်စဲတ္ၚဲတှ်ေ ဗီုပြေပြံၚ်ကၠောန်မံၚ်ကီုလေဝ် အခိၚ်သီၜဵုတေံတှ်ေ ဗီုလဵုပလေဝ်ဟွံပြေပြံၚ်ရပုဟ်။ စိုပ်အခိၚ်ဂှ်တှ်ေ သွက်သၟာကမၠောန်တံ ဂွံလုပ် တိတ်ဂွံဂှ် ညံၚ်ဂွံစမ်ၜတ်ကဵုပရေၚ်ထတ်ယုက်ဂှ် ဒးအာတ်မိက်အခေါၚ် နူကဵုအလဵုသဳတံဏောၚ် သာ်ဝွံ ညးဆက်ဟီုရ။

ပ္ဍဲကဵုတွဵုရးဍုၚ်မန်ဂှ် နကဵုရဲကွာ်တရဴတံ ဂွံလုပ်တိတ်ဂွံဂှ် ဒးဒုၚ်စမ်ၜတ်ယဲကဝ်ဝေဒ် ပ္ဍဲကဵုက္ဍိုပ်ဒဒန်ၜဳသတိုၚ်တုဲ ဒးထ္ၜးလိက်ထံက်ဂလာန် ကွာ်တရဴဂှ်ကီု၊ သွက်ဂွံဒးလုပ် Quarantine ပွိုၚ် (၁၄) တ္ၚဲဂှ် ဒးကဵုစရိတ် (၅၀၀၀၀) ဒ္ကေဝ်ကီု ဂွံတီကေတ်ရ။

ပ္ဍဲကဵုအခိၚ်ကာလယဲကဝ်ဝေဒ်ဏံဂှ် တၠကမၠောန်လ္ၚဵုတံ ပတိတ်ကဵုသြန်လၟေၚ်ၚ်ဟွံမာန် လဇုဲလဇနွံမံၚ်ဂှ်ရ ဒှ်မံၚ်အခက်ခုဲကီု ကောန်ကမၠောန်မံၚ်ဖဴၜဵုမွဲတၠ မိအေမာ ဟီုရ။

 ကၠောန်မွဲတ္ၚဲမှ ဂွံစမွဲတ္ၚဲတှ်ေ စရိတ်ကမၠောန်လၟေၚ်တ္ၚဲ မိက်ဂွံကဵုပတိတ်ကဵုလေဝ်။ ညးဟွံပတိတ်ကဵုလၟေၚ်တ္ၚဲတှ်ေ ဂွံရာန်စဂှ် ဆလတှ်ေ ဒးကဝုတ်မံၚ်လေဝ်။ ဂွံတိတ်မ္ၚးလေဝ် ဟွံလောဲတှ်ေ ၜိုတ်နွံကဵုနွံ ပရအ်စအာမံၚ်ညးသ္ကံလေဝ် သာ်ဝွံ ညးဆက်ဟီုရ။

ပ္ဍဲကဵုပွိုၚ်ဍုၚ်ဇြပ်ဗု ကွာန်ပ္ၚ၊ ကြုက်ပိ၊ ကျာ်ခမဳ ကေုာံ စက်စာဲတံဂှ် ကၠောန်မံၚ်ကမၠောန်ၜဵုတုဲ နူကဵုဂိတုသေပ်တေမ်ဗာ စဵုကဵုဂိတုမေဂှ် ဒးစကာသၟာကမၠောန်ဂၠိုၚ်မံၚ်ရ။

ပ္ဍဲကဵုတွဵုရးမန်ဂှ် လၟိဟ်ဖဴၜဵု နွံမံၚ် (၄၃၀၀) ဨက ကဵု တၠကမၠောန်ၜဵု ဗၞတ် ၉၀ တၠ ကၠောန်မံၚ်တုဲ လၟိဟ်သ္ၚိ ကၟိန်ဗဒ ဗဒါဲမံၚ်ၜိုတ် (၁၅၀၀) နွံမံၚ်ကီု ဂွံတီကေတ်လဝ်ကီုရ။