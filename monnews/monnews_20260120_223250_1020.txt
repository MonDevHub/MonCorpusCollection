မၞိဟ်ဆက်စပ် လုက်စုက်ဒးလဝ်ကဵုမၞိဟ်ယဲကဝ်ဝေဒ်တံဂှ် ဒးလုပ် Quarantine ပ္ဍဲကဵုသ္ၚိရဏောၚ်

မၞိဟ်ဆက်စပ် လုက်စုက်ဒးလဝ်ကဵု မၞိဟ်ယဲသ္ပဒတန် ယဲကဝ်ဝေဒ်ဂှ် သွက်ဂွံစွံပ္တန်ပ္ဍဲကဵု Quarantine တံဂှ် ဟွံရုမ်ဂပ်တုဲ မၚ်ရံၚ်အာပ္ဍဲသ္ၚိ (Strict Home Quarantine) ပွိုၚ် (၁၄) တ္ၚဲရောၚ် ဂွံတီကေတ်ရ။

ပ္ဍဲကဵုတွဵုရးဍုၚ်မန်ဂှ် ပွိုၚ်ဍုၚ်မတ်မလီု၊ ပွိုၚ်ဍုၚ်သဓီုတံ မၞိဟ်ယဲဂၠိုၚ်တိုန်မံၚ်လၟေၚ်ၚ်တုဲ ကိုပ်ကၠာတေံ ပလံၚ်ဗစိုပ်လဝ် CBFQ Center ကဵုလုပ်မံၚ် Quarantine ကီုလေဝ် လၟုဟ်ဝွံ သ္ပစၟတ်သမ္တီ ကၟာတ်သ္ၚိတုဲ ကဵုဒၟံၚ်အာ ပ္ဍဲသ္ၚိရောၚ်။

 အကြာဏံ မၞိဟ်ဆဵုစၟယဲဂှ် ဂၠိုၚ်မံၚ်ဏောၚ်။ မၞိဟ်ဆက်စပ် Contact person တံလေဝ် ဂၠိုၚ်တိုန်မံၚ်ရ။ ပ္ဍဲကဵု Quarantine Center တံလေဝ် ဒၞာဲစွံဟွံရုမ်ရ။ ဒှ်အာအခက်ခုဲယျ သာ်ဝွံ နူကဵုဂကောံရီုဗၚ်ဟံၚ်ပြာ်ဗဵုဗဵုဝေန် ဥုဗဵုဗဵုဝေန် ဟီုရ။

မၞိဟ်လုပ် Quarantine အပ္ဍဲသ္ၚိတံဂှ် စၟဳစၟတ်စၟယဲ ဟွံဆဵုမ္ဂး ဆက်ဒၟံၚ်အာ အပ္ဍဲသ္ၚိ ပွိုၚ် (၁၄) တ္ၚဲတုဲ ယဝ်ရဆဵုဒးစၟယဲ ဒှ်အာ Positive မ္ဂး ပလံၚ်ဏာရုၚ်ဂဥုဲဇၞော် လွဳလွတ်ကဵုရောၚ် ဂးလဝ်ရ။

 ဒၟံၚ်အပ္ဍဲသ္ၚိလေဝ် ပတေၚ်လဝ်သၞောဝ်ညိဏောၚ်။ ဗီုပြၚ် Lockdown သ္ၚိဂှ် ဍေံဒှ်အာဏောၚ်။ အလဵုအာကၠုၚ်ဟွံဂွံ ဒးဒၟံၚ်အပ္ဍဲသ္ၚိ (၁၄)တ္ၚဲပေၚ်ၚ်ဏောၚ် သာ်ဝွံ ဥုဗဵုဗဵုဝေန် ထပ်ဟီုရ။

အခိၚ်ကာလ ပၟိက်ဒှ်မ္ဂး ညံၚ်ဂွံကေတ်အဆက်ကဵု သ္ကိုပ်အုပ်ဓုပ် ကေုာံ ဌာနပရေၚ်ထတ်ယုက်တံမာန်ဂှ်လေဝ် ကဵုလဝ်ဂၞန်ဖုၚ်ရောၚ် ဂးရ။

ကၠာံတေံဂှ် မၞိဟ်ဆက်စပ် လုက်စုက်ဒးလဝ်ကဵုမၞိဟ်ယဲသ္ပဒတန်တံဂှ် နကဵုစၞောန် ဌာနပရေၚ်ထတ်ယုက်ဂှ် ဂကောံရီုဗၚ်ဟံၚ်ပြာ်တံ ကော်ဏာလဝ် ပ္ဍဲကဵုဗဒိုပ် Quarantine တုဲ စၟဳစၟတ်ကဵုစၟယဲ ဒှ် Negative ၂ ဝါတုဲ ပေၚ် (၁၄) တ္ၚဲမ္ဂး ဂွံအခေါၚ်စဴသ္ၚိရောၚ်။

သွက်ရဲစဴနူကဵုဍုၚ်သၟာၚ် ကေုာံ စဴနူကဵုဒေသယဲဂၠိုၚ် မပ္တံကဵုဍုၚ်လ္ဂုၚ်တံဂှ် ဒးလုပ် Quarantine ပ္ဍဲကဵုဗဒိုပ် CBFQ တံ အတိုၚ်တြေံဂှ်ရောၚ်။

စဵုကဵုလၟုဟ်ဝွံ ပ္ဍဲကဵုတွဵုရးဍုၚ်မန်ဂှ် မၞိဟ်ယဲသ္ပဒတန်ယဲကဝ်ဝေဒ် ပေၚ်အာ (၁၇၅၃) တၠတုဲ မၞိဟ်ဒးချိုတ်အာကဵုယဲဏံဂှ် (၁၄) တၠရောၚ် ဂွံတီကေတ်ရ။