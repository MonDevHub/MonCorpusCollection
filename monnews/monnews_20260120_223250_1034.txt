ၚုဟ်မးထ္ၜိုတ် ၜိုတ်ဒးတိုန်ထေက်ဂှ် ဟွံတိုန်ကၠုၚ်ရောၚ် တၠကၠအ်တံဟီု

ပ္ဍဲကဵုအခိၚ်ကာလကဝ်ဝေဒ်ဏံ ပရေၚ်ဂၠံၚ်တရဴပရေၚ်ပလံၚ်ဗစိုပ်တံ ဗွဲမဂၠိုၚ်ဂှ် ကၟာတ်အာတုဲ ပရေၚ်ပလံၚ်ဗစိုပ် ဍုၚ်သၟာၚ်ပိုတ်သ္ကုတ်အာဂှ်ရ ၚုဟ်မးထ္ၜိုတ်တံဂှ် စိုတ်ဒးတိုန်ထေက် ဟွံတိုန်ဏီရောၚ် တၠကၠအ်ထ္ၜိုတ်တံ ဟီုရ။

 ပိုဲဒးသ္ၚဳဂၠိပ်ကေတ်တှ်ေ ဟိုတ်နူကဵုကဝ်ဝေဒ်ရဟာ။ ပ္ဍဲကဵုသၞာံဏံ ၚုဟ်မးထ္ၜိုတ်ဂှ် ၜိုတ်ဒးတိုန်ထေက်ဂှ် ဟွံတိုန်ကၠုၚ်ဏီ ၜိုတ်ပိုဲဒးချိၚ်ဆကေတ်တှ်ေလေဝ်။ အဓိကဂှ် ပ္ဍဲကဵုဍုၚ်ပိုဲဏံ ထ္ၜိုတ်ဂှ် အကာဲအရာဂွံစကာ အိုတ်အာမာန်ဂှ် ပိုဲဟွံညာတ်ဏီ။ ပိုဲဒးစွံမံၚ်အဓိကကဵု ဗွဝ်ဖျာဍုၚ်ကြုက်၊ ဒးဗဒဗဒဲါမံၚ်ညးတံဖိုဟ်ရ သာ်ဝွံ တၠကၠအ်ထ္ၜိုတ် နာဲကျဳဝေန် ရဲကွာန်ဇီုသာဲဂှ် ဟီုထ္ၜးရ။

ကိုပ်ကၠာတေံ ၚုဟ်ထ္ၜိုတ် No.3 ဂှ် စဵုကဵုမွဲပံၚ် (၁၅၀၀) ဒ္ကေဝ် ကေၚ်တိုန်ကၠုၚ်လဝ်နွံကီုလေဝ် လၟုဟ်ဝွံ ၜိုတ် (၈၀၀) ဒ္ကေဝ်ဟေၚ် ဒးသွံရာန်မံၚ်ရ။ တၞးထ္ၜိုတ်တီုတီု ကော်ဂး No.5 တံဂှ် ၚုဟ်မးနွံမံၚ် ၜိုတ် (၅၅၀) ရောၚ် ဂွံတီကေတ်ရ။

ပ္ဍဲကဵုအခိၚ်ကာလယဲကပ်ကဝ်ဝေဒ်ဏံဂှ် ၚုဟ်မးထ္ၜိုတ် ၜိုန်ရစှ်ေမံၚ်ကီုလေဝ် ၚုဟ်မးဗွဝ်ဖျာ ကပေါတ်စၞစသုၚ်တံဂှ် သၠုၚ်တိုန်မံၚ်တုဲ မၞိဟ်ဗဒဗဒဲါမံၚ် ကၠအ်ထၜိုတ်တံ ဒှ်ကၠုၚ်အခက်ခုဲနွံရောၚ် ရဲကွာတ်ထ္ၜိုတ်တံ ဂးရ။

 ပ္ဍဲကဵုအခိၚ်ကာလယဲကပ်ဏံဂှ် ၚုဟ်ထ္ၜိုတ်တံလေဝ် စှ်ေကၠုၚ်မံၚ်၊ ၚုဟ်ထ္ၜိုတ်စှ်ေတုဲ ၚုဟ်စၞစ ဗီုကဵုသ္ၚု၊ ကၠေၚ်၊ ၜဵုတံဂှ် ၚုဟ်တိုန်မံၚ်တှ်ေ ပိုဲဒှ်မံၚ်အခက်ခုဲရ။ တၠကၠအ်ပိုဲဂှ် ညးပရအ်ကဵုမံၚ် ၆/၄ ဏောၚ်တှ်ေ ကျာတ်မံၚ်ဟဍၚ်ရ သာ်ဝွံ ရဲကွာတ်ထ္ၜိုတ် မိကောန်ယျဳ ဟီုရ။

ပ္ဍဲကဵုတွဵုရးဍုၚ်မန်ဂှ် ကၠအ်တဵုလဝ်ထ္ၜိုတ် (၅) ကိုတ်ဨကပြၚ်ကီု ၜိုတ် (၃) ကိုတ်ဨကဂှ် ကွာတ်ဂွံမံၚ်တုဲ ဒးသ္ပမံၚ်အဓိကကဵုဗွဝ်ဖျာဍုၚ်ကြုက်ကဵု ဍုၚ်သေံရောၚ်။

ပ္ဍဲကဵုကၟိန်ဍုၚ်ဗၟာ သ္ကုတ်သၠုၚ်ကျာ ဒေသတွဵုရးကရေၚ်၊ တွဵုရးဍုၚ်မန် ကေုာံ ရးတၞၚ်သဳတံ ပတှ်ေမံၚ်ကၠအ်ထ္ၜိုတ် ဂၠိုၚ်မံၚ်ရောၚ် ဂွံတီကေတ်ရ။