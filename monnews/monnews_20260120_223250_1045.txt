သွက်ဂွံဒှ်ပရေၚ်ချဳဓရာၚ် ဖအိုတ်ကၠေံ ပကီုပရာပ်လ္တူညးဗြဴဂှ် ဍိုက်ကွဳလိုန်တုဲ ကၠောန်သ္ပပရေၚ်ဆဝ်ဗ္ၚုဟ်

သွက်ဂွံဒှ်ပရေၚ်ချဳဓရာၚ် ဖအိုတ်ကၠေံပရေၚ်ပကီုပရာပ်လ္တူညးဗြဴဂှ် ဂကောံညးဗြဴမန်ပံၚ်တောဲ (MWN) တံ ပံၚ်တောဲကဵုသၟတ် ကေုာံ ဂကောံမဟာဇန် ညးစိုတ်လုပ်စကဵုဍိုက်ကွဳလိုန်တံ ဍိုက်ကွဳလိုန်တုဲ ဂေတ်ဍုၚ် ကၠောန်လဝ် ပရေၚ်ဆဝ်ဗ္ၚုဟ်ရောၚ် ဂွံတီကေတ်ရ။

ဟိုတ်နူကဵုယဲကပ်ကဝ်ဝေဒ်တုဲ ပရေၚ်ပကောံမၞိဟ်တံ ကၠောန်သ္ပဟွံလောဲဂှ်ရ ညံၚ်ညးဂမၠိုၚ်ဂွံတီအာ ပရေၚ်ချဳဓရာၚ် (၁၆)တ္ၚဲဏံဂှ် ကၠောန်သ္ပပေဲါဍိုက်ကွဳလိုန်ရောၚ် ညးတာလျိုၚ်ဂကောံညးဗြဴမန် ဟီုထ္ၜးရ။

 အရိုဟ်ဟ်သၞာံတှ်ေ ပိုဲအာမွဲကွာန်တုဲမွဲကွာန် ပကောံမၞိဟ် ပိပန်မသုန်ကၠံတုဲတှ်ေ ပိုဲသ္ပပေဲါသဳကၠဳ၊ သီုပေဲါထ္ၜးပျးတံဏံ ပိုဲကၠောန်ကၠုၚ်မံၚ်၊ သၞာံဏံဂှ် ဟိုတ်နူကဵုယဲကဝ်ဝေဒ်ဏံတုဲတှ်ေ ဗီုပြၚ်ဂှ် ပိုဲသ္ပဟွံဂွံတှ်ေ ပိုဲကလေၚ်ချပ်စမ်ရံၚ် မွဲနဲမွဲဗီု၊ ပိုဲတံချပ် ဍိုက်ကွဳလိုန်တုဲ သ္ပ Campaign တှ်ေ ပဵုတုဲဍေံစိုပ်တရဴ၊ ညးဍုၚ်ကွာန်တံလေဝ် ဂွံဆဵု ချပ်တုဲ သ္ပကၠုၚ် သာ်ဝွံ ဥက္ကဋ္ဌ ဂကောံညးဗြဴမန် မိကောန်ဆာန်နန် ဟီုရ။

ပရေၚ်ဍိုက်ကွဳလိုန်ဂှ် ဒှ်အထံက်အပၚ် ပရေၚ်ထတ်ယုက်ကဵု ထိၚ်ဒဝ်မံၚ်ပွဳပွူသဘာဝကီုရောၚ် ညးချဳဓရာၚ်တံ ပတှ်ေမံၚ်ရ။

နကဵုဗွံက်ရမျာၚ်ကရေဲသၞာံဏံဂှ် ပရေၚ်ပကီုပရာပ်လ္တူညးဗြဴ ဂွံဖအိုတ်ကၠေံမာန် နကဵုသၞောဝ်ဟေၚ် စဵုဒၞာဂစာန် ဂှ် ကၠောန်သ္ပမံၚ်ရောၚ် ဂွံတီကေတ်ရ။

 မိက်ဂွံဟီုကဵုသၟတ်တံဂှ် လ္တူညးဗြဴတံတှ်ေ နကဵုပါၚ်ကဵုဒှ် ပိုဲစညးတံကဵုဒှ် လ္ပပကီုပရာပ်ညိ။ ပိုဲစွံစိုတ်ညံၚ်ရဴၝဲဒေံပိုဲတုဲ ဟီုဂးဆက်ဆောံအာညိ။ တၚ်ခက်ခုဲတံဂှ် ပံၚ်တောဲဂၠာဲအာသွဟ်တှ်ေ သ္ၚိဌာန်ပိုဲ၊ ဍုၚ်ကွာန်ပိုဲလေဝ် ၜိုဟ်သြို်ဟ်အာ ဏောၚ် သာ်ဝွံ သၟတ်ပါလုပ်လိုန်ကွဳလိုန်မွဲတၠ နူကဵုဂကောံစေတနာ မာံအံၚ်သာန်မျဵု ဟီုရ။

ပ္ဍဲကဵုဂိတုနဝ်ဝေမ်ဗာ ၂၉ တေံမ္ဂး သွက်ဂွံလိုန်ကွဳလိုန် ဂေတ်ဍုၚ်ကျာ်မြဟ်ကီု ပ္ဍဲကဵုဂိတုဒဳဇြေမ်ဗာ ၁ တေံလေဝ် သွက်ဂွံကေတ်လိုန်ကွဳလိုန် ပ္ဍဲကဵုတကအ်ခၟိုၚ်နွံပၠန်ရောၚ် ဂးရ။

နူကဵုဂိတုနဝ်ဝေမ်ဗာ ၂၅ စဵုကဵု ဂိတုဒဳဇြေမ်ဗာ ၁၀ တေံ စၟတ်သမ္တီလဝ် ပရေၚ်ချဳဓရာၚ် (၁၆) တ္ၚဲတုဲ ပရေၚ်ဖအိုတ် ဖျေံ ပကီုပရာပ်လ္တူညးဗြဴတံကီု ဆက်စပ်ကဵုသၠုၚ်ပ္တိုန်ပရေၚ်အခေါၚ်အရာမၞိဟ်တံ ချဳဓရာၚ်မံၚ်ရောၚ် ဂွံတီကေတ်ရ။