အလုံကၟိန်ဍုၚ်ဗၟာ မၞိဟ်ယဲကဝ်ဝေဒ် (၈၀၀၀၀) ပြၚ်တုဲ မၞိဟ်ချိုတ်အာ (၁၇၀၀) ပြၚ်ယျ

အလုံကၟိန်ဍုၚ်ဗၟာဂှ် စဵုကဵုဂိတုနဝ်ဝေမ်ဗာ ၂၃ ဂှ် မၞိဟ်ယဲသ္ပဒတန်ယဲကဝ်ဝေဒ်ဂှ် (၈၀၅၀၅) တၠတုဲ မၞိဟ်ဒးချိုတ်အာ ကဵုယဲဏံဂှ် (၁၇၆၅) တၠယျရောၚ် ဌာနဝန်ဇၞော်ပရေၚ်ထတ်ယုက် ကေုာံ ဝေၚ်ဇြဟတ်တံ လလောၚ်တြးကၠုၚ်လဝ်ရ။

စိုပ်ကၠုၚ်အခိၚ်မုဟ်ကျာ ဥတုရာသဳဂံက်မံၚ်ဂှ်ရ စၟယဲဗာၚ်ရာသ်တံ ဗြေဝ်လောဲကီု ယဲကၠောံထၞာန်လောဲသွာမာန်ကီုဂှ် စွံသတိပရေၚ်ထတ်ယုက်တုဲ ပၟိက်ဟွံဇၞော်မ္ဂး လ္ပတိတ်မ္ၚးညိဂှ်လေဝ် ဌာနပရေၚ်ထတ်ယုက် ကဵုကၠုၚ်မံၚ်သတိရ။

လၟုဟ်ဝွံ နကဵုစၞောန်အလဵုအသဳကၟိန်ဍုၚ်ဂှ် ဌာနပရေၚ်အုပ်ဓုပ်နာနာတံ ကၠောန်သ္ပမံၚ်ပရေၚ်ဆဝ်ဗ္ၚုဟ် Mask and Face Shield campaign လေဝ် နွံမံၚ်ကီုရောၚ် ဂွံတီကေတ်ရ။

ပ္ဍဲကဵုတွဵုရးဍုၚ်မန်လေဝ် မၞိဟ်ယဲကဝ်ဝေဒ်ဂှ် (၁၀၀၀) တၠပြၚ်တုဲ မၞိဟ်ဒးချိုတ်အာဂှ် (၁၀) တၠရောၚ်။ မၞိဟ်ဒးတိုန်မံၚ်ရုၚ်ဂဥုဲလၟုဟ်ဂှ် ဗၞတ် (၃၀၀) တၠနွံတုဲ အတိုၚ်အသိၚ်ဏံ မၞိဟ်ယဲကၠောံထၞာန်အာမ္ဂး သွက်ဂွံစွံမၞိဟ်ယဲဂှ် ခက်ခုဲဒၞာဲဒှ်အာမာန်ရောၚ် ဌာနထတ်ယုက်တွဵုရးဍုၚ်မန် ဂးလဝ်ရ။

အလုံဂၠးကဝ်ဂှ် ဒးဒုၚ်မံၚ်ဘဲယဲကပ်ဏံတုဲ ဍုၚ်ဗၟာဝွံ ပ္ဍဲကဵုဍုၚ်ယဲကၠောံထၞာန်ဂၠိုၚ်ဂှ် စိုပ်ကၠုၚ်လၟေၚ် (၇၁) ကီုရ။ ရံၚ်ကေတ်ကဵုဍုၚ်အာယှဒိုဟ်အဂၞဲဏံလေဝ် ဍုၚ်အေန်ဒိုဝ်နဳယှာ၊ ဖိလေတ်ပိုၚ်တုဲမ္ဂး စိုပ်မံၚ်အဆံၚ်တတိယရောၚ် ဂွံတီကေတ်ရ။