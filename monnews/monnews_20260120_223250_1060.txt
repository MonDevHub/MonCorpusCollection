မုဟိုတ် ဗော်ညဳသၟဟ်မန် ဟွံကလိဂွံအမာတ်မန် ဍိုက်က်ပေၚ်ၚ်ရော?

ပ္ဍဲကဵုပေဲါရုဲသၞာံ (၂၀၂၀) ဏံဂှ် ပိုဲတံ ဒးကေတ်ခန်လ္ၚတ် တၟာဂလိုၚ်နွံရောၚ်။ ပ္ဍဲကဵုတွဵုရးဍုၚ်မန်ဂှ် ဗော်ဇၞးအာမာဲဂှ် နွံ (၂) ဗော်ရ။ ဗော်ညဳသၟဟ်မန်ကဵု ဗော်အလဵုအသဳအေန်အေဝ်ဒဳ NLD တံဟေၚ် ဇၞးအာတုဲ ဗော်တၞဟ်ဟ်တံဂှ် ဗော်အလဵုလေဝ် ဟွံဇၞးကီုရ။ ပ္ဍဲကဵုတွဵုရးဍုၚ်မန်ဂှ် ကၠတ်ထဝ်ကောန်ဂကူ (အမျိုးသားလႊတ်တော်)၊ ကၠတ်ထဝ်ညးဍုၚ်ကွာန် (ပြည်သူ႕လႊတ်တော်)၊ သီုကဵုကၠတ်ထဝ်တွဵုရးတံဂှ် ဒၞာဲညးစၞးအမာတ် နွံဗၞတ် (၄၂) ဒၞာဲဂှ် ဗော်အေန်အေဝ်ဒဳတံ ဇၞးအာ (၃၁) ဒၞာဲ ဗော်ညဳသၟဟ်မန် ဇၞးအာ (၁၁) ဒၞာဲဓဝ်တုဲ ဗော်အလဵုအသဳတံ ဇၞးအာ လတူဗော်မန် ဗၞတ် (၃) ဆဍောတ်တ် ဟီုစဂွံရ။

တၟော်ရံၚ် ချိုတ်တ်ပၠိုတ်တ်မ္ဂး ပ္ဍဲကဵုပွိုၚ်ဍုၚ် (၁၀) ပွိုၚ်ဍုၚ်ဂှ် ပွိုၚ်ဍုၚ်ကျာ်ထဝ်၊ ပွိုၚ်ဍုၚ်ၜဳကလေၚ်၊ ပွိုၚ်ဍုၚ်သဓီုကဵု ပွိုၚ်ဍုၚ်မတ်မလီုတံဂှ် ကောန်ဂကူမန်တံ အောန်တဴဗွဲမလောန်တုဲ ဂကူဗၟာတံဂၠိုၚ်ရ။ ဟိုတ်ဂှ်ရ အပ္ဍဲကဵုပွိုၚ်ဍုၚ်ဏံ ညးစၞးအမာတ် ဗၞတ် (၁၇) ဒၞာဲဂှ် ဗော်ညဳသၟဟ်မန် သွက်ဂွံကလိဂွံမာဲ ညးဍုၚ်ကွာန်တံဂှ် ဝါတ်ရ။ ဆဂး ပွိုၚ်ဍုၚ်သှေ်ဒၟံၚ် (၆) ပွိုၚ်ဍုၚ်ဂှ်တှေ် ဂကူမန်တံ နွံတဴဗွဲမဂၠိုၚ်ရောၚ်။ ဆဂး မဇဆီဇာတိမန်တံဂှ် ဟွံဟီုအရေဝ်မန်တံရောၚ်။ သၟာကမၠောန်ဂကူမန် ဟွံသေၚ်တံ နွံတဴဗွဲမလောန်ရ။

အလန်ပေဲါရုဲမာဲ (၂၀၂၀) ဏံဂှ် မုဟိုတ် ဗော်ညဳသၟဟ်မန် ဟွံကလိဂွံမာဲ ပ္ဍဲကဵု (၆) ပွိုၚ်ဍုၚ်ဂှ်ရော မဒးကလေၚ်ပါ်ပဲါရံၚ်မ္ဂး မုဟိုတ်မန်တံ ကလိဂွံအမာတ်အောန်ရောၚ်ဟီုမ္ဂး ဟိုတ်ဍေံအတိုၚ်ဗွဲသၟဝ်ဝွံရ။

တၚ် (၁) ဂကူမန် ဟွံဟီုအရေဝ်မန်တံဂှ် စုတ်မာဲကဵုဗော်မန်တံ အောန်တဴဗွဲမလောန်ရောၚ်။ ဂကူမန်ပိုဲ ဟီုအရေဝ်ညးတၞဟ်သအာၚ်တံဂှ် စိုတ်ဓာတ်ဇာတိဂကူအောန်ရ။ ဟွံမိက်ဟီုအရေဝ်မန်သၟးဟွံက သီုကဵု အထေၚ်သောဲလတူဂကူမန်တုဲ အထေၚ်ဇၞော်လတူဂကူညးတၞဟ်ရ။ ညးတံ ရံၚ်အာ အမာတ်မန်ပိုဲ ညးစၞးမန်ပိုဲတုဲ မုလေဝ်အစောန်ဟွံမွဲ ညာတ်အာဗီုဂှ်ကီုရ။

တၚ် (၂) ဂကူမန်ပိုဲတံ ဗွဲမဂၠိုၚ် အဝဲစုတ်မာဲတံဂှ် လုပ်နွံဒၟံၚ် ပ္ဍဲဍုၚ်သေံ ဒးကၠောန်အာစဒၟံၚ် ကမၠောန်ဖအိုတ်ရောၚ်။ အပ္ဍဲဍုၚ်သေံသၟးဂှ် မာဲဂကူမန်ပိုဲတံ နွံဒၟံၚ် အောန်အိုတ် (၃) ကိုဋ်ရောၚ်။ မာဲ (၃) ကိုဋ်ဟီုတှေ် မွဲမွဲပွိုၚ်ဍုၚ် မာဲမန်ဂၠိုၚ်တိုန် က္လေၚ်ဗပေၚ်ကဵု (၁၀၀၀၀-၂၀၀၀၀) မာဲမာန်တှေ် ဂကူမန်တံ ကလိဂွံအမာတ်ဂၠိုၚ်မံၚ်ဏီရောၚ်။ လလအ်ဂကူမန်ပိုဲ တိတ်နွံဒၟံၚ် ပ္ဍဲဍုၚ်သေံ ကေုာံ ဍုၚ်သအာၚ် ဟွံဂွံအခေါၚ်စုတ်မာဲတှေ် ပ္ဍဲကဵု (၆) ပွိုၚ်ဍုၚ်ဏံဂှ် မန်ပိုဲ ဂွံဒှ်အမာတ်ဂှ် ဒှ်ဝါတ်ဒၟံၚ်ဏီရောၚ်။

တၚ် (၃) ဂှ် သၟာကမၠောန်ဂကူသအာၚ်တံ နွံဒၟံၚ် ပ္ဍဲကဵုတိဍာ်ဂကူမန်ဂှ် ဍေံတံဟွံကဵုမာဲ ကုဗော်မန်တံရ။ မာဲဍေံတံဂှ် ဒှ်အာ သွက်ဗော်ပရေၚ်ဍုၚ်ကွာန်ဇၞော်ဇၞော်တံရ။ ညးတံ မံၚ်ပ္ဍဲတွဵုရးဍုၚ်မန် ပေၚ် (၉၀) တ္ၚဲတှေ် ကဵုမာဲဂွံတုဲ ဗော်ပရေၚ်ဍုၚ်ကွာန်ဇၞော်ဇၞော် ဂွံဏာမာဲ သၟာကမၠောန်တံ ဗွဲမဂၠိုၚ်တုဲ မာဲသွက်ဗော်ညဳသၟဟ်မန်ဂှ် ဒးကျအာရောၚ်။

ရံၚ်အာ (၃) တၚ်ဏံမ္ဂး ခန်လ္ၚတ်ဇၞော်ဇၞော် သွက်ဗော်ညဳသၟဟ်မန် ပ္ဍဲအဓာန်ဂတတေံရ။ ရံၚ်ကဵု ဟိုတ် (၃) တၚ်ဂှ်တုဲ နကဵုဗော်ညဳသၟဟ်မန် သွက်ဂွံဒးဂစာန်ကၠောန်ၜိုတ်အာ ပရေၚ်ဍုၚ်ပရေၚ်ကွာန်ဂှ် ပၟိက်ဇၞော်ရ။ နဲကဲသောၚ်ကလးတၚ် (၁) ဂှ် ဂကူမန်ပိုဲ ဟွံဟီုအရေဝ်မန်တံ ကိုပ်ကၠာအိုတ် နကဵုညးတံ ဂွံဒုၚ်တဲ ဒှ်ဂကူမန်ကီု ပၟိ်က်ဇၞော်တုဲ ညးတံဂှ်တှေ် မ္ၚးနူကဵု ပရေၚ်ဂကူတုဲ စပ်ကဵုပရေၚ်ဖောအ်ဗြေဝ်၊ ပရေၚ်ပညာ ကေုာံ သောၚ်ကလးပရူပရာအိုဿီုတံဂှ် နကဵုဗော်ညဳသၟဟ်မန် သွက်ဂွံပါလုပ်ရီုဗၚ်အာကဵုဍာ်ဇမၠိၚ်၊ ထ္ၜးဒၟံၚ်ကဵုမုက်မာန်တှေ် (၂၀၂၅) တေံ ညးတံကဵုမာဲ ကုဗော်မန်မာန်ရောၚ်။

ရံၚ်ကဵု တၚ် (၂) ကဵု တၚ် (၃) ဂှ်မ္ဂး သွက်ဂွံလုပ်ပေဲါဗတိုက် ပလေဝ်သၞောဝ်ဂှ် ပၟိက်ဇၞော်ရ။ ပြဟ်ဟ်ဏံ ပ္ဍဲကဵုကၠတ်ထဝ်ကၟိန်ဍုၚ်တေံဂှ် သၟာကမၠောန် ဗၞတ် (၄) ပြကောတိကိုဋ် နွံဒၟံၚ် ပ္ဍဲဍုၚ်သအာၚ်တံ သွက်ဂွံကဵုမာဲရ။ ကရောံဂှ်တှေ် မာဲသၟာကမၠောန်မန်ပိုဲ ပါကၠုၚ်ရောၚ်။ တုဲပၠန် သၟာကမၠောန်ဂကူသအာၚ်တံ စိုပ်ဒၟံၚ်ဍုၚ်မန်ပိုဲတံ ဂွံအခေါၚ်ဗီုဂကူမန်ပိုဲတံပေၚ်ၚ်ဂှ်တှေ် သွက်ဂကူမန်ပိုဲဂိရ။ ဗီုမန်ပိုဲကီု ဂကူကောန်ဍုၚ်အရၚ်တၞဟ်ဟ်တံလေဝ် ဒးဒုၚ်တုပ်ပ်ရ။ ရန်တၟအ်ကဵု ဂွံပလေဝ်သၞောဝ်ဏံမာန်ဂှ် ဒးလုပ်ပေဲါဗတိုက်ပၠန်ရောၚ်။ ပ္ဍဲကဵုပွိုၚ် (၅) သၞာံဂတဏံဂှ် နကဵုဗော်ညဳသၟဟ်မန် ဒးနွံကဵု မဟာဗျူဟာ ဗွဲမချိုတ်ပၠိုတ်ရောၚ် ပတိုန်ထ္ၜးဏာရ။