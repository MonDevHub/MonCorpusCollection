ပေဲါရုဲမာဲ (၂၀၂၀) ဏံ ပ္ဍဲရးနိဂီုတွဵုရးဍုၚ်မန် ပွိုၚ်ဍုၚ်မတ်မလီု ညးစၞးဗော်ညဳသၟဟ်မန် ဇၞးမာန်ရောၚ်

မိလတိုပ်ဗု၊ အံက်တဝ်ဗာ ၃၀၊ ၂၀၂၀

ပေဲါရုဲမာဲအလန်ပထမ (၂၀၁၀) ကီု၊ အလန်ဒုတိယ (၂၀၁၅) ကီု ပ္ဍဲရးနိဂီုဍုၚ်ဇၞော်ပွိုၚ်ဍုၚ်မတ်မလီု ဟွံကေၚ်ဇၞးကၠုၚ်မွဲလှေ်ဂှ် ပ္ဍဲကဵုပေဲါရုဲမာဲ (၂၀၂၀) ဏံ အကာဲအရာ သွက်ဂွံဇၞးနွံရောၚ် ဥက္ကဌဂကောံအံၚ်ဇၞးမာဲ ပွိုၚ်ဍုၚ်မတ်မလီု နာဲအံၚ်တုၚ် သ္ၚဳဂၠိပ်လဝ်ရ။

 ပိုဲပတုပ်ရံၚ်ကဵု ပေဲါရုဲမာဲ (၂၀၂၀) ကဵု (၂၀၁၅) တေံတှေ် အကာဲအရာသာခိုဟ်ကၠုၚ်၊ ဟိုတ်နူဗော်မန်ဂှ် ကောံကလောံကၠုၚ်တုဲတှေ် ဇြဟတ်လေဝ် ကောံကလောံကၠုၚ်၊ ဟီုကဵုဝၚ်ပေဲါရုဲမာဲ ပ္ဍဲပွိုၚ်ဍုၚ်မတ်မလီုဂှ် ဒၞာဲဏံဂှ် ဒှ်ဒၞာဲကျတွဵု ဒှ်မံၚ်ဟဂှ်၊ အလန်ဏံတှေ် ဗော်ပံၚ်ကောံတုဲ ဂွံကၠုၚ်ဇြဟတ်ခိုဟ်တိုန်ကီု၊ ပ္ဍဲကဵုညးစၞးအလံၚ်အမာတ် လုပ်ဒုၚ်ရုဲမာဲတ္ၚဲဏံဂှ်လေဝ် ဇြဟတ်ဆက်စၠောံ (Network) ညးတံလေဝ်နွံမံၚ်၊ ရံၚ်ကေတ်တှေ် အလန်ဏံ သွက်ဂွံဇၞး နွံမာန်ဏောၚ် သာ်ဏံ နာဲအံၚ်တုၚ် ဟီုသ္ၚဳဂၠိပ်ထ္ၜးရ။

ပ္ဍဲကဵုပွိုၚ်ဍုၚ်မတ်မလီုဂှ် ရံၚ်ကဵုဝၚ်ပေဲါရုဲမာဲ တုဲကၠုၚ်အလန်ပထမကီု၊ အလန်ဒုတိယတေံကီုဂှ် ဗော်ပရေၚ်ဍုၚ်ကွာန် မန်ကျကၠုၚ်ဒၟံၚ် အဆက်ဆက်ရ။ ဟိုတ်နူကေၚ်ဇၞးကၠုၚ်လဝ် ဟွံမွဲတုဲ ပ္ဍဲကဵုပရေၚ်ရုဲစှ် ညးစၞးအလံၚ်အမာတ်ဂှ်လေဝ် ဒှ်ခက်ခုဲနွံတၟာဂလိုၚ်ရ။ ၜိုန်ဂှ်လေဝ် အလန်ပေဲါရုဲမာဲ (၂၀၂၀) ဏံဂှ် အကာဲအရာ ညးစၞးဗော်ညဳသၟဟ်မန် ခိုဟ်မံၚ်ရောၚ်ဂှ် မၞိဟ်ဗွဲမဂၠိုၚ် သ္ၚဳဂၠိပ်တော်ဆလဝ်အိုတ်ရ။

 ယဝ်ရဒးရေၚ်ဟီုကဵု ပရေၚ်ဇၞးမာဲဏောၚ်ဟီုတှေ် အကာဲအရာသွက်ဂွံဇၞးဂှ် ဒံက်တာ (ဟိန်းပိုၚ်ထူးချစ်) အလံၚ်အ မာတ်ကၠတ်ထဝ်တွဵုရး စၟတ် (၂) ဒှ်မုက်ဂၞန် (၁)၊ မုက်ဂၞန် (၂) ဂှ်ဟီုတှေ် အ္စာၝောံမိကျေန်သောန် (မိကြၚ်စွမ်း) (ကၠတ်ထဝ်ကောန်ဂကူ ၅)၊ ဒၞာဲတတိယဂှ်တှေ် သီုမၞိဟ် (၃) နာဲဝဏ္ဏသဵု (အလံၚ်အမာတ်ကၠတ်ထဝ်တွဵုရး စၟတ် ၁)၊ (ဒေါ်ဆွေဆွေထက်) (အလံၚ်အမာတ်ကၠတ်ထဝ်ကောန်ဂကူ ၄) ပိုဲသ္ၚဳဂၠိပ်လဝ်ဗီုဂှ်ဍေံနွံ သာ်ဏံ နာဲအံၚ်တုၚ် ဆက်သ္ၚဳဂၠိပ်ထ္ၜးရ။

ပ္ဍဲကဵုညးစၞးအလံၚ်အမာတ် ကၠတ်ထဝ်ညးဍုၚ်ကွာန်၊ ကၠတ်ထဝ်ကောန်ဂကူ၊ ကၠတ်ထဝ်တွဵုရးဂှ် အကာဲအရာ သွက်ဂွံဇၞးမာန်နွံဂၠိုၚ်တုဲ ပ္ဍဲကဵုဒၞာဲကၠတ်ထဝ်ကောန်ဂကူအရၚ်မွဲတၠဂှ် ဒှ်မံၚ်သွက်ဂကူဂလိုၚ်၊ မၞိဟ်ဂလိုၚ်တုဲ အကာဲအရာ ဟွံခိုဟ်စကွေံကွေံရောၚ် သ္ဂးရ။

ပ္ဍဲကဵုပွိုၚ်ဍုၚ်မတ်မလီုဂှ် ဗော်ညဳသၟဟ်မန်၊ ဗော်ခိုၚ်ကၠိုက်ပရေၚ်ဖေါအ်ဗြေဝ်ကၟိန်ဍုၚ် (ပြည်ထောၚ်စုကြံ့ခိုၚ်ရေးနှၚ့်ဖွံ႕ ဖြိုးရေးပါတီ)၊ ဗော်အေန်အေဝ်ဒဳ၊ ဗော် (ပြည်ထောၚ်စုကောၚ်းကျိုးဆောၚ်ပါတီ)၊ ဗော် (အမျိုးသားတိုးတက် ရေးပါတီ)၊ ဗော် (အမျိုးသားနိုၚ်ၚံရေးဒီမိုကရက်တစ်ပါတီ) ကေုာံ ညးစၞပူဂဵု သွက်ဂွံလုပ်ပြိုၚ်နွံရ။