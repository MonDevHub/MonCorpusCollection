ပေဲါရုဲမာဲ ပ္ဍဲအခိၚ်ယဲကပ်ကိုဝ်ဝေဒ်ဏံ ညးဂှ် ပရဲတိတ်ဂၠိုၚ်ရော?

လၟုဟ်ဝွံ ပ္ဍဲကဵုစၟတ်တ္ၚဲ (၁၆) ဂိတုသေပ်တေမ်ဗာဏံဂှ် ယဲကပ်ကိုဝ်ဝေဒ် ၁၉ ပြးဇးအာ အလုံဍုၚ်ဗၟာမွဲတုဲ ညးဒှ်ယဲတံ ဒှ်အာလၟိဟ် (၃၆၀၀) တၠပြၚ်ယျရောၚ်။ ဟိုတ်နူစၟယဲဏံ ပြးဇးအာ အပ္ဍဲဍုၚ်လ္ဂုၚ်တုဲ ပ္ဍဲဍုၚ်လ္ဂုၚ်မ္ဂး ဗၞတ် (၂၁) ပွိုၚ်ဍုၚ်ဂှ် ဒးကၟာတ်လဝ်နွံတုဲ ညးဍုၚ်ကွာန်တံဂှ် ဒးဒုၚ်ကဵုလဝ်အမိၚ် ညံၚ်ဟွံဂွံတိတ်မ္ၚးသ္ၚိကီုရ။ ဘာဗတောန်လိက်တံလေဝ် ဒးက္လေၚ်ကၟာတ်ထောံလေဝ်နွံရ။ ဍုၚ်ကွာန်တံလေဝ် မွဲဒေသကဵု မွဲဒေသ အာကၠုၚ်ညးသကအ် ဟွံလောဲသွာကွေံရ။ ရဲလ္ဂုၚ်တေံ စှေ်ကၠုၚ်ဍုၚ်မန်ရောၚ်မ္ဂး ဒးထိၚ်စွံ ဗၞတ် (၁၄) တ္ၚဲဂှ်ရောၚ်လေဝ် လလောၚ်ပၟိၚ်လဝ် နွံဒၟံၚ်ကီုရ။

ပ္ဍဲဍုၚ်မတ်မလီု ဂြိုလ်တွဵုရးဍုၚ်မန်ပၠန်လေဝ် ပ္ဍဲအရာပ်လ္ၚဵုတံဂှ် ဒးကၟာတ်ရရောၚ်တုဲ အာကၠုၚ် ဟွံလောဲသွာကီုရ။ ပ္ဍဲကဵုအကာဲအရာဏံဂှ် နကဵုကမ္မယှေန်ပေဲါရုဲမာဲတံ မုဟွံဆက်ဟီုပတိတ်ကွေံကွေံရ။ ကၠောန်ၜိုတ်အာ ပေဲါရုဲမာဲ အတိုၚ်ဌာနပရေၚ်ထတ်ယုက် ပတိတ်လဝ်အမိၚ်ဟေၚ် ဂးရ။ ဗော်ပရေၚ်ဍုၚ်ကွာန်တံ ဒးစန်ဒက်အာမာဲ အတိုၚ်သၞောဝ် ဌာနပရေၚ်ထတ်ယုက်ဂှ် ထပ်ဟီုပၠန်ရ။ နကဵု ကမ္မယှေန်ပေဲါရုဲမာဲဂှ် စပ်ကဵုအကာဲအရာ ပရေၚ်ယဲဒိုက်ဏံ ထေက်ကဵု ဒးဟီုတိုန်မွဲမွဲသာ်ရောၚ်။ ပရေၚ်စန်ဒက်မာဲကီု ပရေၚ်အာစုတ်မာဲကီု အန္တရာဲဇၞော်ရ။ ယဲတံဂှ် ကၠောံထၞာန်အာမာန်ရောၚ်။

ဟိုတ်ဂှ်ရ တ္ၚဲဏံဂှ် စပ်ကဵုပရေၚ်ထတ်ယုက် ညးဍုၚ်ကွာန်တံဂှ် ကေတ်ကၠာဟာ? သွက်အဝဵုပရေၚ်ဍုၚ်ကွာန်ဂှ် ကေတ်ကၠာဟာ? သွက်ဂွံဒးသၟာန်နွံရောၚ်။ ရံၚ်အာအယောၚ်အယာ အလဵုအသဳအေန်အေဝ်ဒဳတံမ္ဂး သွက်ဂွံရံၚ်စံၚ်အာ ညးဍုၚ်ကွာန်တံဂှ် ဟွံစွံအရီုကွေံကွေံ၊ ဗီုလဵု သ္ဂောံဇၞးအာမာဲဂှ်ဟေၚ် ညးတံချပ်ဂၠိုၚ်ရ။ ဗော်အလဵုအသဳတံဂှ် စပ္တံနူကဵု စစန်ဒက်မာဲတေံဂှ် ဗော်ညးတံ တိတ်ကၠုၚ်လ္ပာ်ဍာန် ဟွံမွဲကဵုသၞောတ်ဝ်တုဲ စန်ဒက်ကၠုၚ် ညးဍုၚ်ကွာန်တံရောၚ်။ လၟိဟ်မၞိဟ်လ္ပကဵုၜက် (၅၀) တၠ ဟီုကၠာလေဝ် လၟိဟ်မၞိဟ်တံဂၠိုၚ်ရ။ ဇေတ်တ်မ္ဂး နကဵုအလဵုအသဳဂှ် ဒးသ္ၚဳဂၠိပ် အကာဲအရာနာနာသာ်တုဲ ထေက်ကဵုပဆုဲထောံ အခိၚ်ပေဲါရုဲမာဲရောၚ်။

မွဲသာ်ပၠန်ဂှ် ဟိုတ်နူကဵု အကာဲအရာယဲကပ် သကာတ်မြဟ် ကတဵုဒှ်သာ်ဝွံတုဲ ပေဲါရုဲမာဲဏံဂှ် တပ်တး သၠးပွးညိဟာ? နွံကဵုဓရ်ဍာံညိဟာ? ထေက်ကဵုဒးသၟာန်ပၠန်ရ။ ကၠာအိုတ် ကၠးအိုတ်မွဲသာ်ဂှ် ပရေၚ်သၠးပွး တံဂှ် ဟွံမွဲရ။ ဗော်ပရေၚ်ဍုၚ်ကွာန်တံဂှ် ဗီုဇကုဒးဂၞပ်စိုတ် အာကၠုၚ်ဟွံဂွံသက်က်ရောၚ်။ မၞိဟ်ဂၠိုၚ်ၚ် အာကၠုၚ်ဟွံဂွံရ။ အရာပ်ဇကု၊ ပွိုၚ်ဍုၚ်ဇကု ဒးဂၞပ်စိုတ်ဂှ် မိက်ဂွံလုပ်အာလေဝ် လုပ်ဟွံဂွံရ။ ပွိုၚ်ဍုၚ် အရာပ်တံ ကၟာတ်လဝ်ရောၚ်။

အရာတပ်တးဂှ် ဆက်ဟီုပၠန်ရောၚ်။ ပ္ဍဲကဵုပေဲါရုဲမာဲဏံဂှ် အလဵုအသဳဟီုဟီု ဗော်အေန်အေဝ်ဒဳဟီုဟီု ညးတံ ဂွံလဝ်စေဝ်လတူရောၚ်။ နဒဒှ်အလဵုအသဳ ယၟုညးတံဂှ် ညးဍုၚ်ကွာန်တံ တီဒၟံၚ်တုဲတုဲရောၚ်။ ယၟုညးတံဂှ် နွံဒၟံၚ်ပ္ဍဲမဳဒဳယာတုဲတုဲရောၚ်တုဲ သာနူကဵုညးတၞဟ်တံရ။ ဟိုတ်နူကဵု ပရူယဲကပ်ကိုဝ်ဝေဒ်ဝွံတုဲ ဗော်ပရေၚ်ဍုၚ်ကွာန်တၞဟ်ဟ်တံ ဗွဲမဂၠိုၚ် ဟွံဂွံအခေါၚ်စန်ဒက်မာဲ ဗွဲမသၠးပွးရ။ အာကၠုၚ် ဟွံသၠးပွးရ။ အရာပ်တေံ၊ အရာပ်အဏံ ဗီုဇကုဒးဂၞပ်စိုတ်ဂှ် အာကၠုၚ်ဟွံဂွံရောၚ်။ ညးဍုၚ်ကွာန်တံ တီဗော်ဇကုအောန်ရောၚ်။ အဓိက သွက်ဗော်ပရေၚ်ဍုၚ်ကွာန်တၟိတၟိတံဂှ် ဒးဂိဂၠိုၚ်ရောၚ်။

ဟိုတ်နူဂှ်ရ ပ္ဍဲပေဲါရုဲမာဲဏံဂှ် ဗော်အလဵုအသဳဟေၚ် ဂွံစေဝ်လတူတုဲ ဇၞးမာဲမာန်ရ။ ဗော်ပရေၚ်ဍုၚ်ကွာန်တၟိတၟိ ဒှ်အခက်အခုဲ မၞိဟ်တီအောန်တုဲ ဂွံမာဲအောန်မ္ဂး ပေဲါရုဲမာဲဏံ ဓရ်ဍာံ ဟွံမွဲရောၚ်ဂှ် ကၠးမးဒၟံၚ်ရောၚ်။ ဟိုတ်နူဂှ်ရ ဗော်ပရေၚ်ဍုၚ်ကွာန်တံကီု ညးဍုၚ်ကွာန်တံကီု ထေက်ကဵု ဒးအာတ်ပဆုဲ ပေဲါရုဲမာဲဝွံရောၚ် ပတိုန်ထ္ၜးဏာရ။