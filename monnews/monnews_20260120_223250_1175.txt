ဘာကောန်ဂကူမန် နွံမံၚ်ပ္ဍဲတိဍာ်ဗော်ဍုၚ်မန်တၟိတံဂှ် စပံက်အာကၠာဏောၚ်

ဘာကောန်ဂကူမန် နွံမံၚ်ပ္ဍဲကဵုဒေသတိဍာ် သြဇာဗော်ဍုၚ်မန်တၟိတဴတံဂှ် စပံက်ဒၟံၚ်ယျရောၚ် ဂွံတီကေတ် နူကဵုကမ္မတဳပရေၚ်ပညာကောန်ဂကူမန် (MNEC) တံရ။

 ပိုဲဂှ်ပ္ညဳကဵုဗော်ဍုၚ်မန်တၟိ၊ ဒေသညးတံဂှ် ဍေံၜိုဟ်သြိုဟ်မံၚ်၊ ဍေံခက်ခုဲဟွံမွဲ၊ ပရေၚ်ဆက်စပ်ညးသ္ကံ အပ္ဍဲဏံ ထုဲထုဲနှဴနှဴ ဟွံမွဲတှ်ေ သောၚ်ၜးမံၚ်ဏောၚ် ဒှ်ဟဂှ်တှ်ေ ပံက်ဂွံ၊ ဒၞာဲဒေသတိဍာ်ဗော်အုပ်ဓုပ်တံဂှ် ကၞောတ်ၜဳရေဝ်တေံ၊ ဒေသဍာ်ဗု ခရိုၚ်ဓဝဲါတေံ ဒေသလှာဒကှ်တေံ ကျာ်ပိတေံလေဝ် ပံက်လဝ်ကၠာ သာ်ဝွံ ကမ္မတဳပရေၚ်ပညာကောန်ဂကူမန် နာဲရတ်ဂကူ ကော် အ္စာဇြေ ဟီုရ။

နကဵုအရီုဗၚ်တၠဒါန် ကေုာံ ဂကောံမဟာဇန်တံဂှ် ကပေါတ်အထံက်အရီု စဵုဒၞာယဲကဝ်ဝေဒ် မပ္တံကဵု ဗံၚ်ကြာတ်တဲ၊ Mask, Face shield တံကီု လိက်ကၞပ်ကဵုပညာစပ်ကဵုယဲကဝ်ဝေဒ်ကီု ဌာနပရေၚ်ပညာတံ ကဵုလဝ်ဇၟာပ်ဘာနွံတုဲ စက်စမ်ဂမ္တဴဂှ် ကဵုဟွံမာန်ဏီရ။

 အတိုၚ်ဌာနပရေၚ်ပညာတေံ ကဵုနၚ်စၞောန်ဂှ် ပိုဲဂှ် ဗီုပြၚ်ပံက်ဂွံဂှ် ပိုဲပံက်မံၚ်၊ ပြဟ်ဟ်ဏံ ကပေါတ်ဆေၚ်စပ်ကဵုကဝ်ဝေဒ်ဂှ် အောန်မံၚ်ညိတုဲ ဆေၚ်ကဵုပရေၚ်စဵုဒၞာ ပ္ဍဲကဵုဘာဂှ် ၜိုတ်ထေက်ကြိုက်ရ ပိုဲဂွံကၠောန်လဝ် သာ်ဝွံ ဂအုပ်ဘာတန်မူလကောန်ဂကူမန် ကွာန်ဖဴခပဵု နာဲဆာန်အေ ဟီုရ။

ဘာတန်မူလ ကွာန်ဖဴခပဵုဂှ် ကွးဘာအောန်မံၚ်ကီုလေဝ် စမြိုၚ်သိုၚ်လဝ်တၟိဂှ် ဟွံသၠဲလးကွေံဂှ်တုဲ ပ္ဍဲကဵုဒၞာဲကေၚ်သ္ပလဝ်ဘာ ဇြပ်မၚ်သဳတြေံတေံလေဝ် ကလေၚ်ဖျေံလဝ်ဒၞာဲကွးဘာတံ အတိုၚ်သၞောဝ်ပရေၚ်ထတ်ယုက်ရောၚ် ညဂအုပ်ဘာဂှ် ဆက်ဟီုလဝ်ရ။

Mask တံဂှ် ဒးစကာအာလၟေၚ်တ္ၚဲတုဲ အတိုၚ်ကလိဂွံနၚ်လဝ်တံ ဂွံစကာအာဍာ်ဇမၠိၚ်ဂှ် ဒှ်ကၠုၚ်ပရေၚ်ဝါတ်ဂါတ်ခက်ခုဲမွဲမာန်ရောၚ် အ္စာဘာတံ ဂးလဝ်ရ။

ဘာကောန်ဂကူမန် နွံမံၚ်ပ္ဍဲကဵုပွိုၚ်ဍုၚ်တၞဟ်ဟ်တံလေဝ် ဂွံဆက်ပံက်အာမာန်ဂှ် ပ္ညဳပ္ညဳအာကဵုအလဵုအသဳ ဌာနမဆေၚ်စပ်တံပၠန်ရောၚ် ညးတာလျိုၚ် ဌာနပရေၚ်ပညာတံ ဂးရ။

သွက်ဘာတံဂှ် ညးတံပ္တိတ်ကဵုလဝ် Loud Speaker ရပ်ကဵုတဲတံဂှ် စုတ်လဝ်ကဵုရမျာၚ်ဆဝ်ဗ္ၚုဟ် ပရေၚ်ထတ်ယုက် စပ်ကဵုကဝ်ဗေတ်တုဲ အခိၚ်သၠးမံၚ်ညံၚ်ဂွံပံက်ထ္ၜးမံၚ်ကဵုလၟေၚ်ၚ်ဂှ် ကဵုလဝ်စၞောန်ကီုရောၚ်။

အတိုၚ်ပၠတရဴဗော်ဍုၚ်မန်တၟိဂှ် ပံက်ကၠုၚ်လဝ် ဌာနပရေၚ်ပညာကောန်ဂကူမန်တုဲ နူကဵုဌာနပရေၚ်ပညာဂှ် ဘာစှ်တန်လောန် (ၜိုပ်ထဝ်) ကီု ဘာကောန်ဂကူမန်ဂှ် ဘာတန်သၠုၚ် နွံမံၚ် (၃) ဘာကီု သီုဘာတန်ဒေါဝ်၊ တန်မူလတံ သီုဖအိုတ်ဂှ် နွံမံၚ်လၟိဟ် (၁၃၅) ဘာရောၚ် ဂွံတီကေတ်ရ။