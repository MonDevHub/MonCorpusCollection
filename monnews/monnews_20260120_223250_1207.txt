ဒၞာဲအလံၚ်အမာတ်ဂှ် ကဵုဒၞာဲကုညးဍောတ်တ်တံညိ

ပ္ၚံက်ပရေၚ်ဍုၚ်ကွာန် ဍုၚ်ပိုဲဂှ် ကတဵုဒှ်ကၠုၚ် ပရေၚ်ပြံၚ်သၠာဲတၟာဂလိုၚ်တုဲ အကြာအခက်အခုဲတၟာဂလိုၚ်ဂှ် ပ္ဍဲကဵုဂိတုနဝ်ဝေမ်ဗာဏံတှေ် ပေဲါရုဲမာဲ က္လေၚ်ဒှ်မွဲဝါ သွက်ဂွံရုဲစှ်ပတိုန် အမာတ်ကၠတ်ထဝ် ပိကဆံၚ် နူကဵုကၟိန်ဍုၚ် စဵုကဵုတွဵုရး (ပြည်နယ်) ကဵု ရးဒေသဇၞော် (တို်ၚ်းဒေသကြီး) တံရောၚ်။ ၜိုန်ရ သၞောတ်ဝ်ဒက်ပတန်ဍုၚ်ဂှ် ဒှ်မံၚ်သၞောဝ် (၂၀၀၈)၊ ကောန်ပၞာန်ဗၟာတံ ဂွံလဝ်အခေါၚ်တၟေၚ်တုဲ ဂၠံၚ်တရဴဒဳမဝ်ကရေဇြဳဂှ် ဒေံါဟွံဂွံသက်က်ရောၚ်။

အတိုၚ်ဥက္ကဌကမ္မယှေန်ပေဲါရုဲမာဲဟီုမ္ဂး ဟိုတ်နူကဵု ဒဳမဝ်ကရေဇြဳ ဍုၚ်ပိုဲတံဂှ် ဝှ်ဍေံၜတ်ဒၟံၚ်ဏီတုဲ ပေဲါရုဲမာဲဂှ် ဒေံါဟွံဂွံ အတိုၚ်လၟေၚ်ကမၠောန်ဟေၚ် ဒးဆက်ကၠောန်အာရောၚ် ဟီုဂးကၠုၚ်နွံရ။ အရေဝ်ဏံဂှ် အရေဝ်ဍာံရ။ အကာဲအရာသာ်လဵုဒှ်ဒှ် ဂၠံၚ်တရဴဒဳမဝ်ကရေဇြဳ ဟွံဂွံပၠိုတ်အာဂှ် ပၟိက်ဇၞော်ကွေံရ။

ရံၚ်အာ ပ္ဍဲကဵုဗွိုၚ်ကောန်ဂကူမန်ပိုဲတံမ္ဂး ၜိုန်ရ ပိုဲတံနွံပၟိက် ကံကုသဵုပိုဲ ပိုဲတံ သွက်ဂွံဖန်ဖက်ကေတ် ကီုလေဝ် ယဝ်ရ အတိုၚ်သၞောတ်ဝ် (၂၀၀၈) ဏံတှေ် အခေါၚ်အရာပိုဲပေၚ်ၚ်ဂှ် ကလိဂွံမာန် ဟွံသေၚ်ဏီရ။ ဆဂး ပ္ဍဲပ္ၚံက်ပေဲါဗတိုက် အခေါၚ်အရာဒဳမဝ်ကရေဇြဳဏံဂှ်တှေ် ၜိုတ်အစောန်ပိုဲတံနွံဂှ် ပိုဲတံ ဒးလုပ်ဗတိုက် ကၠောန်ၜိုတ်အာ သွက်ပရေၚ်ဂကူပိုဲတံရောၚ်။

တ္ၚဲဏံ ယဝ်ရ ပိုဲတံက္လေၚ်ရံၚ် ပရေၚ်ဍုၚ်ကွာန်မ္ဂး ဗီုပြၚ်ပရေၚ်ဍုၚ်ကွာန်ဂှ် ဒှ်မုက်တၟိရောၚ်။ ဗီုပြၚ် ဒးလုပ်ပေဲါဗတိုက် ပ္ဍဲကဵုဗွိုၚ်သၞောဝ်ဂှ် တၟေၚ်ဒၟံၚ်ညိရောၚ်။ ဒးတၞဟ်ခြာဒၟံၚ်ကဵု ဗီုပြၚ်ပေဲါဗတိုက်ရပ်လွဟ် ဒုၚ်ဂိ ဒုၚ်ချိုတ် ဒုၚ်ကဵုလမျီုရ။ ဒးတၞဟ်ခြာဒၟံၚ်ကဵု ဗီုပြၚ်ပေဲါဗတိုက် ကုတၠအဝဵုပၞာန် ဟွံမွဲကဵုဆီပါ်ဍာ်ဇွောဝ် ဒုၚ်ထံၚ် ဒုၚ်ပျဲကီုရ။ ပေဲါဗတိုက် ပ္ဍဲကဵုဗွိုၚ်ဒဳမဝ်ကရေဇြဳဟီုဂှ် ဍာ်ဒကေဝ်အစောံစရာဲဂှ် ပၟိက်ဇၞော်တဴ ဗွဲမလောန်တုဲ ညးဍုၚ်ကွာန်တံ ထံက်ဂလာန်ဇကု နွံဒၟံၚ်လပါ်လက္ကရဴဂှ် ပၟိက်ဇၞော်အိုတ်ရ။

ဍာ်ဒကေဝ်ဟီုဂှ် လညာတ် ဗဟုသုတ ပရေၚ်ပညာတံသၟးဟွံသေၚ် ပ္ဍဲအရာဇကုဟီုဂး လုပ်ပေဲါဗတိုက်တံဂှ် ဒးကေက်သကာရ။ တၚ်နၚ်တံ ဍိုက်ပေၚ်တုဲ ပတိုန်ဂလာန် ဇိပ်ဂၠိပ် ကယျာန်ဓဝါတ် နွံကဵုသက်သဳရ။ ပရူပတိုန်ထ္ၜးတံ ဒးကိတ်ညဳကဵု ကာလပစ္စုပ္ပန်တုဲ သွက်ဂွံဓရိုဟ်ဏာ ပရေၚ်ပြံၚ်သၠာဲမာန်ရ။ လညာတ်ဗီုဗီုဏံဂှ် ပ္ဍဲကဵုမၞိဟ်သၟတ်လေပ်ပညာတံဂှ် နွံဍိုက်ပေၚ်မာန်ရောၚ်။

မွဲသာ်ပၠန်ဂှ် ဒးလုက်စုက်ကဵု ညးဍုၚ်ကွာန်တံ လၟိုန်ကာလတုဲ ပရေၚ်ထံက်ဂလာန်ညးဍုၚ်ကွာန် ဒးနွံရ။ ဒးရံၚ်စံၚ် စဵုဒၞာ ညးဍုၚ်ကွာန်တံရ။ ဒးဒတူလိုၚ် လပါ်ညးဍုၚ်ကွာန်တံရ။ ဒှ်အမာတ်တုဲ ပံၚ်ဖက်ကဵု သၟာပရေၚ်ပိုန်ဒြပ်မ္ၚးတံတုဲ က္လေၚ်သ္ပဍဵုဍိုက် လတူညးဍုၚ်ကွာန်တံ ဟွံဂွံရောၚ်။

တ္ၚဲဏံ မၞိဟ်ဍောတ်တ်တံ ကၠောန်ၜိုတ် အကြာဂကောံမဟာဇန်တံဂှ် ဟိုတ်နူကဵု ပကတ်ပကေၚ် ဗတောန်လဝ် ကွတ်ပညာ၊ လုက်စုက်ကဵု ညးမၞုံပညာတံနွံတုဲ လညာတ်ညးတံဂှ် ဂတာပ်ခေတ်တၟိဒၟံၚ်တုဲ သွက်ဂွံဒှ်အာ ပရေၚ်ပြံၚ်သၠာဲဂှ် ညးတံ ဓရိုဟ်ပလံၚ်ဏာမာန်ရောၚ်။ ဟိုတ်ဂှ်ရ တ္ၚဲဏံ ပ္ဍဲကဵုပရေၚ်ဍုၚ်ကွာန်ဂကူမန်ဂှ် စိုပ်အခိၚ်သၠာဲပၞးရရောၚ်တုဲ သွက်ဂွံပအပ်တာလျိုၚ်ကဵု ညးသၟတ် ညးနွံအဝဲအဒေါဝ်တံဂှ် ပၟိက်ဇၞော်ရ။