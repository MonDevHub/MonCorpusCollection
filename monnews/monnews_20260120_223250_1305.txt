ပရိုၚ်ကၠတ်ကောန်ၚာ် ဒဒှ်ရဟွံဍာံပုဟ်ဂှ် သကိုပ်အုပ်ဓုပ်ကွာန်လ္ၚဵု ဒးၜုၚ်မံၚ်

ဝဏ္ဏမာန်၊ ဒဳဇြေမ်ဗာ ၁၂၊ ၂၀၁၉

အကြာကာလဏံဂှ် ပရိုၚ်ဟလုဟလံၚ် ပြာကတ်ဒၟံၚ် ပရိုၚ်ကၠတ်ကောန်ၚာ်ဝွံ ဒဒှ်ရဟွံဍာံပုဟ်ဂှ် သကိုပ်အုပ်ဓုပ်ကွာန်လ္ၚဵု ဒးၜုၚ်မံၚ် ဂေတ်ကွာန်ဒှ်ရောၚ် သကိုပ်အုပ်ဓုပ်ကွာန်လ္ၚဵု ဟီုထ္ၜးရ။

 ဒေသပိုဲဂှ် မုဟွံဒှ်ပုဟ်၊ ဆဂးတှေ် ပရိုၚ်ဂှ်ရ ဟီုမံၚ်ပြးဇးတုဲတှေ် ကောန်ကွာန်တအ် ဖေက်လကိုတ်မံၚ် သက်ပဟွံမွဲ တုဲတှေ် ၜုၚ်မံၚ်ဂေတ်ကွာန် အကြာဂှ်တှေ် သီုဂွံဆဝ်ထောံ ပရေၚ်ပၟတ်ကီု၊ ကွာန်ပိုဲ ၜုၚ်မံၚ်တုဲရ သာ်ဏံ သကိုပ် အုပ်ဓုပ်ကွာန်ကြေဝ်ဏာ မိစၠန်ထဝ် ဟီုထ္ၜးရ။

ပရိုၚ်ကၠတ်ကောန်ၚာ်ဂှ် ပြးဇးဒၟံၚ် အလုံဒေသရးမန်သၟးဟွံက ကတဵုဒှ်ဒၟံၚ်တုဲ ကွာန်ဒေသဗွဲမဂၠိုၚ်ဂှ် ဖေက်လကိုတ်ဒၟံၚ် အိုတ်တုဲ ပရိုၚ်ဟလုဟလံၚ် (ပရိုၚ်ဟွံဍာံ) ဂှ် မွဲအဆံၚ်ကဵုမွဲအဆံၚ် ပြးတဴဒၟံၚ်ညးသ္ကအ် နကဵုအန်လာၚ်အိုတ်ရ။

 ပရိုၚ်ကၠတ်ကောန်ၚာ်ဂှ်တှေ် မှာန်စိုပ်မံၚ်ဟဂှ်ကီု ပ္ဍဲကွာန်ပိုဲဏံ ရပ်လဝ်မၞိဟ် ၜါ-ပိ ကွေံဟာ၊ ရပ်ဂွံကမၠတ်ကၠတ် ကောန်ၚာ်ကွေံဟာ ပိုဲဂှ် ကေတ်လေဝ် ကေတ်ဟွံဒး၊ ရဲကၠအ်ကီု ရဲဝါကီု မှာန် ရပ် (ခွျေတပ်) ကွေံဟာ၊ ဟီုဂှ်ဟီုမံၚ်ရ ဗီုဝန်ဇၞော်ထောန်မေန်အံၚ် ဟီုလဝ်ဂှ်ရလေဝ် မၞိဟ်ကၠုၚ်တေၚ်လဝ် ကောန်ၚာ်ကၠေံလေဝ် ဟွံမွဲဏီပုဟ်၊ ပ္ဍဲဗၠာဲသၟိၚ် လေဝ် ညးဂွံကၠုၚ်တေၚ်စိုပ်လဝ် မွဲအမှုလေဝ် ဟွံမွဲဏီပုဟ် သာ်ဏံ သကိုပ်အုပ်ဓုပ်ကွာန် နာၚ်လှုၚ် လေံတက် နာဲ မန်သဵုနဲ ဟီုရ။

ဗွဲကြဴနူကဵု ပေဲါဗတိုက် ဗော်ဍုၚ်မန်တၟိကဵု ဒပ်ပၞာန်ဗမာ ပံၚ်တောဲကဵု ဒပ်မၚ်ပယျဵု (ကရေၚ်) ဒှ်ပ္ဍဲကွာန်ပလိုၚ်ဂျပါန် (ဒေသပယျဵုသေံ) ဂှ်တုဲ ပရိုၚ်ရပ်ပဝ်တာ (ခွျေတပ်) ကီု၊ ပရိုၚ်ကၠတ်ကောန်ၚာ်ကီု တြးဒၟံၚ်ညးသ္ကအ် နူမွဲအဆံၚ် နကဵု အန်လာၚ်အိုတ်ရ။

 အဓိကဂှ် ညးမွဲလ္ပာ်ဂှ် ဍေံတြးပရိုၚ် ရပ်ပဝ်တာ (ခွျေတပ်) ဏောၚ် ဂးဟဂှ်တုဲတှေ် မၞိဟ်ပ္ဍဲသ္ၚိဂှ် ပဲါဂြိပ်ဏောၚ်တှေ် ဍေံဂွံလုပ်ကၠတ်ဂၠံက် ပ္ဍဲသ္ၚိတံဂှ်ဏောၚ်၊ တ္ၚဲတေံလေဝ် ပိုဲသ္ပကောံဓရီု ပ္ဍဲကွာန် ဟီုကလးကိစ္စဏံရ၊ အဵုဇှ်ရ လတူပရိုၚ် ဂှ် ဟွံမိက်ကဵုယံၚ်ပုဟ်၊ မိက်ဂွံကဵု ကလေၚ်ဟဍာံ ချိုတ်ချိုတ်ပၠိုတ်ပၠိုတ် တုဲမှ မိၚ်ပရိုၚ် ဍေံရပ်ပ္ဍဲကၟာဝက်ဏောၚ်၊ သၟာန်ဏာ ကၟာဝက် ညးမွဲဟွံတီပုဟ် အဓိက ပရိုၚ်တဏံပြးတှေ် ကမၠတ်ဒမၠပဝ်ဏောၚ်လေဝ် သာ်ဝွံ သကိုပ်အုပ်ဓုပ် ကွာန်နာၚ်လှုၚ် လေံတက်ဂှ် ဟီုရ။

ပရိုၚ်ကၠတ်ကောန်ၚာ်ကီု၊ ပရိုၚ်ရပ်ပဝ်တာ (ခွျေတပ်) ကီုဂှ် ဟွံဒှ်မွဲသာ် မုဟိုတ် ပရိုၚ်တြးပေၚ်ဒၟံၚ် အကြာညးဍုၚ် ကွာန် ညးဒေသတအ်ဂှ် လညာတ်သကိုပ်အုပ်ဓုပ်ကွာန် ကြေဝ်ဏာ (ပွိုၚ်ဍုၚ်ကျာ်မြဟ်) မိစၠန်ထဝ် ဟီုသာ်ဏံရ။

 ပိုဲညာတ်မွဲသာ်ဂှ်တှေ် မွဲလ္ပာ်ဂှ် တြးမံၚ်အာရီုပိုဲဏောၚ် ပဝ်လသဳမွဲမွဲသာ်ဏောၚ်၊ ၝဍေံပလီုမံၚ် အာရီုပိုဲဗီုဏံဂှ်တှေ် ညးဍုၚ်ကွာန်ပိုဲလကိုတ်အိုတ်ရဒှ် ၝဍေံဒှ်ဟွံမာန်ဂှ် ညးဍုၚ်ကွာန်ပိုဲလေဝ် ဒးတီကီုဏောၚ် ဒှ်ကီု၊ ဟွံဒှ်ကီုဂှ် သာ်ဏံ ညးဟီုရ။

ပရေၚ်ပရော ကၠတ်ကောန်ၚာ်ဂှ် ပရိုၚ်ပြးတဴဒၟံၚ် ဗွဲမပြာကတ်တုဲ ကာလဒဳဇြေမ်ဗာ (၂) ဂှ် နူကဵုဝန်ဇၞော်တမ်ရိုဟ် ပရေၚ်မၞိဟ် (လူ႕စွမ်းအားအရၚ်းအမြစ်ဝန်ကြီးဌာန) ထောန်မေန်အံၚ်ဂှ် အမှုကၠတ်ကောန်ၚာ်ဂှ် ညးတၠခန္ဓတအ် မွဲ အမှုလေဝ် ဟွံတေၚ်စိုပ်လဝ်ဏီဂှ်ကီု၊ ပ္ဍဲရုၚ်ဗၠာဲသၟိၚ်တအ်လေဝ် ဒဒှ်ရ ကောန်ညးကၠေံ ကောန်ၚာ်ကၠေံဂှ် မွဲတၠလေဝ် ဟွံတေၚ်စိုပ်လဝ်ရောၚ် ချူပတိုန်လဝ် လတူမုက်လိက် (facebook) ညးနွံရ။