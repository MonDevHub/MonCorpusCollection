ဇက်ဂၠောဲအာ တ္ၚဲသၟတ်မန် နကဵုကွဳစက်ယာန်မ္ဂး ဒ္ဂေတ်ဗက်သၞောဝ်ညိဂှ် ကမ္မတဳကၠောန်ဗဒှ် ဆဝ်မ္ၚုဟ်

သၟဟ်သၟန်၊ ဂိတုဒဳဇြေမ်ဗာ ၁၃၊ သၞာံ ၂၀၁၉

သၟတ်မန် ညးမဆာန်ဂကူမန်တံ ဇက်ဂၠောဲတိုန်စိုပ် တ္ၚဲသၟတ်မန် အလန်အဋ္ဌမ ဗလးဒဵုခရီု ပွိုၚ်ဍုၚ်ကျာ်မြဟ်မ္ဂး ရန်ကဵုတရဴဂွံကလိတ်ကလောတ်မာန် ညံၚ်ဟွံဂွံဒှ်အန္တရာဲဂှ် ဒ္ဂေတ်ဗက် စေဝ်ပၞောန် ကွဳစက်ယာန်/ ဂၠံၚ်ဍာန် ဗိုန်န်တုဲ ဒဳအာ ညံၚ်ဂွံနွံကဵု ပရေၚ်ဂီုကၠီုညိဂှ် ကမ္မတဳကၠောန်ဗဒှ် တ္ၚဲသၟတ်မန်တံ ပတိတ်လဝ်လိက်ဆဝ်မ္ၚုဟ်ရ။

ဟိုတ်နူဟွံဒ္ဂေတ်ဗက်စေဝ်ပၞောန်တုဲ ယဝ်ကလိလောန်အာ ဒုဟ်မွဲမွဲသာ်ကဵုဒှ် ပရေၚ်ဇီုကပိုက် ကတဵုဒှ်အာမွဲမွဲသာ်ကဵုဒှ် နူကဵုဌာန်ကောံသၟတ်မန် ကမ္မတဳကၠောန်ဗဒှ် တ္ၚဲသၟတ်မန်တံ ဟွံကေတ်တာလျိုၚ်ရောၚ်ဂှ် ချူဓမံက်လဝ် ပ္ဍဲလိက်ဆဝ်မ္ၚုဟ်ဂှ်ရ။

 မွဲသၞာံကဵုမွဲသၞာံ သၟတ်တံတီဂၠိုၚ် ဇြိုဟ်နက်ဂၠိုၚ်ကၠုၚ်တှေ် ရဲဇက်ဂၠောဲတိုန်ကၠုၚ် လၟိဟ်ဂၠိုၚ်တိုန်အရိုဟ်သၞာံရ။ ဇက်ကၠုၚ်ဌာနကၠောန်ဗဒှ် တ္ၚဲသၟတ်မန်ဂှ်တှေ် အကြာဂၠံၚ် အကြာဍာန် ပရေၚ်ခက်ခုဲဍေံ နွံမံၚ်၊ ကေၚ်ဆဵုဂဗလဝ်နွံတှေ် ကွဳစက်၊ ကွဳလိုန်ဓာတ် ဇီုညးသ္ကံ၊ ဍေံဒှ်ဗက်ဟွံဂတာပ် သၟတ်တံ ဖေက်လကိုတ်အာဏောၚ်။ ပိုဲပတိတ်လိက်ဏံဂှ် ညံၚ်ဂွံဒ္ဂေတ်ဗက်သၞောဝ်ဂၠံၚ်ဍာန်၊ သၞောဝ်ကွဳစက်ယာန်တံဏံရ။ ဟွံဒ္ဂေတ်ဗက်တုဲ ကလိလောန်အာမွဲမွဲသာ်တှေ် ကမ္မတဳပိုဲဏံ ဟွံကေတ်လျိုၚ်ပုဟ် သာ်ဝွံ ကမ္မတဳကၠောန်ဗဒှ် တ္ၚဲသၟတ်မန် ညးအုပ်ကာ ဌာန်ကောံသၟတ်မန် နာဲဇာနဲဥု ဟီုရ။

သၞာံတုဲကၠုၚ်တေံ သၟတ်ပွိုၚ်ဍုၚ်လှာဒကှ်တံ ဇက်ကၠုၚ် တ္ၚဲသၟတ်မန် နကဵုကွဳစက်ဂှ် ကွဳစက်မွဲမ ဒှ်ပရေၚ်ဇီုကပိုက် ဇီုဒးအာကွဳလိုန်ဓာတ် မၞိဟ်ဍိုက်ဗက်ဂှ် ချိုတ်အာကီု မၞိဟ်ဒဳဂှ် ဒးအာအဝပ်တုဲ ဒးဒုၚ်စောဲဂဗုတ် ပ္ဍဲကဵုရုၚ်သၞောဝ်ဓဝ် ဍုၚ်ကျာ်မြဟ်ရ။

အခိၚ်ပသောၚ်အမှုဂှ် ညးက္ဍိုက်ပ်ဌာန်ကောံသၟတ်မန်ကီု မိစန္ဒာနန်၊ မိသုမန် ကေုာံ သၟတ်ပွိုၚ်ဍုၚ်လှာဒကှ်တံ ဘိုၚ်ပူဗိုၚ်လဝ်တုဲ နူကဵုဇာနှိက်ညးရေၚ်တၠုၚ်သၞောဝ်မန်ရာမညတံ ဗက်ကဵုလဝ်ဂဗုတ် မသက္ကုၚုဟ်မးရောၚ်။ အမှုဂဗုတ်ဂှ် ဒးဗက်တိုန်ရုၚ်သောၚ်ကလး (ရုံးချိန်း) ၜိုတ် (၃၀) ဝါတုဲမှ ဂွံသောၚ်ကလးအာရောၚ် ဂွံတီကေတ်ရ။

 ပိုဲတံရန်တၟံ အာတ္ၚဲသၟတ်မန်ဟီုဂှ် မိက်ဂွံဗပေၚ်ဇြဟတ် ဘိုၚ်ထံက်အရီု သွက်ဇြဟတ်သၟတ်ဂၠိုၚ်ဂှ် ပိုဲတံဂစာန်တုဲ တှေ် ပိုဲတံအာလဝ်၊ ဆဂး ပရေၚ်ရုန်ဂစာန်ပိုဲဂှ် ဍေံဟွံဒှ်ဖဵု သွက်ဒေသပိုဲတုဲ ဍေံဒှ်အခက်ခုဲမာဟလိုၚ်၊ ဇြဟတ်ပိုဲ သၞာံဏံဂှ်တှေ် ဍေံအောန်အာ နူကဵုသၞာံတုဲတုဲ ကဝက်မာန်ဏောၚ်၊ ဗီုပြၚ် ပိုဲအာမံၚ်ကဵု ဂကောံဂှ် အစဳဇန်ပိုဲဂှ် ပိုဲယှအ်ဖျေံဏောၚ်။ ဗီုပြၚ်အာဂှ် နကဵုပူဂဵုဆာန်ဂကူ စိုတ်ဓာတ်တ္ၚဲသၟတ်မန်ဟေၚ် အာကဵုပူဂဵုရ သာ်ဝွံ ညးအုပ်ကာ ဂကောံသၟတ်မန် ပွိုၚ်ဍုၚ်လှာဒကှ် နာဲဥပါဒါန် ဟီုရ။

ကြက်ကၠုၚ်စိုပ် ဂိတုဒဳဇြေမ်ဗာ (၂၈) ဏံဂှ် ဒှ်တ္ၚဲသၟတ်မန် အလန်အဋ္ဌမတုဲ သွက်ဂွံကၠောန်ဗဒှ်အာ ပ္ဍဲကဵုဗလးဒဵုခရီု ပွိုၚ်ဍုၚ်ကျာ်မြဟ်ရောၚ်။

တုပ်သာ်ဝွံကီု ပ္ဍဲကဵုတ္ၚဲကောန်ဂကူမန် မရနုက်ကဵု (၇၂) ဝါ ဗဟဵု ဍုၚ်ဗဂေါတံဂှ် သၟတ်ဗေန်ခရာ ကွာန်ဆုကၠတံ ဒှ်ပရေၚ်ဇီုကပိုက်ကွဳစက်တုဲ သၟတ်မွဲတၠ မနွံယၟု မိဝါ ဂှ် ဒးအာဘဲအဝပ် သ္ကာတ်မြဟ်ကီု ဂွံတီကေတ်ရ။