ကောံဓရီုမုက်ဇဳ ဂကောံဗော်ပရေၚ်ဍုၚ်ကွာန်ဂှ် ကၠောန်ပ္ဍဲဍုၚ်ဗိက်ဏောၚ်

ပေါဲသဳကၠဳကမၠောန် ဆေၚ်ကဵုပရေၚ်ဘဏ္ဍာ နူသွာၚ်ဂကောံဗော်ပရေၚ်ဍုၚ်ကွာန် UPDJC ( Min Wunna Gyi)

ရန်ကဵုသ္ဘၚ်သဳကၠဳပေန်လုၚ် ၂၁ ဗွဝ်ကၠံ အလန်တတိယတုဲ ဂိတုဂျောန် ၁၁ ဏံမ္ဂး ဂကောံဗော်ပရေၚ်ဍုၚ်ကွာန် ဇၞးမာဲ၂၃ ဗော်တံ ကၠောန်သ္ပကောံဓရီုမုက်ဇဳ ပ္ဍဲဍုၚ်ဗိက် ရတနၚ်သဳဏောၚ် သာ်ဝွံ ညးစၞးဗော်ကောန်ဂကူမန် (MNP) မာံဇြေယျာဥူ နူဂကောံညးအုပ်ကာ UPDJC ဟီုကဵုဌာန်ပရိုၚ်မန်ရ။

 ၂၃ ဗော်ဏံ သွက်ဂွံကၠောန် Workshop နအလိုက်ကဏ္ဍနာနာ၊ ပေါဲသဳကၠဳ အလိုက်က္ဍိုပ်လိက် ပရေၚ်ပိုန်ဂြပ်၊ ပရေၚ်မၞိဟ်တံ နွံမံၚ်၊ ဟွံဒှ်ကၠောန်ကောံရီုစုံစုံဇဳဇဳဂှ် တၟာလအ်ရ၊ သ္ဘၚ်သဳကၠဳပေန်လုၚ်လေဝ် ညောန်ကြပ်ကၠုၚ်ယျတှေ် တၚ်လ္ၚဵုလ္ၚဵု သွက်ဒးပ္ညဳညးသ္ကံနွံမံၚ်၊ ကောံဓရီုဂှ် ၜိုတ် ၂ တ္ၚဲ ကၠောန်ပ္ဍဲဗိက်ဏောၚ် မာံဇြေယျာဥူ ဂးရ။

သတ္တဟတုဲကၠုၚ်ဏံလေဝ် သွာၚ်ဗော်ပရေၚ်ဍုၚ်ကွာန် နူကမ္မတဳပံၚ်တောဲ အရာသဳကၠဳပရေၚ်ၜိုဟ်လလမ်ဍုၚ် UPDJC ဂှ် ကၠောန်ကၠုၚ် ပေါဲဓရီုသဳကၠဳကမၠောန် ဆေၚ်ကဵုပရေၚ်ဘဏ္ဍာမွဲ ပ္ဍဲဍုၚ်လ္ဂုၚ်ကီု ညးတေံဟီုရ။

 ပ္ဍဲဂကောံဗော်ပရေၚ်ဍုၚ်ကွာန်ဏံ ညံၚ်ဂွံဒှ်မွဲရမျှာၚ်ဂှ် ပိုဲဒးကၠောန် ဗီုပြၚ်ပါ်ကေတ်မာဲရ၊ မုဒှ်ရောဟီုတှေ် ဗော်ပရေၚ်ဍုၚ်ကွာန် မွဲကဵုမွဲ တၚ်ဒတဴလိုၚ် ဟွံတုပ်ညးသ္ကံပုဟ်၊ ဒှ်သာ်ဂှ်ရ ဗက်ကဵုအခိုက်ဒဳမဝ်ကရေဇြဳမ္ဂး ဒးကေတ်ဆန္ဒညးဂလိုၚ်တုဲ ဆန္ဒဇကုလေဝ် ညံၚ်ဂွံပါကီုဂှ် ဒးချပ်ရ၊ တၚ်လ္ၚဵုလ္ၚဵု ခက်ကၠုၚ်မ္ဂး ဒးပ္ညဳညးသ္ကံ သာ်ဝွံ မာံဇြေယျာဥူ ဂးရ။

ဗီုဂှ်ကီု ပ္ဍဲဂိတုဂျောန် ရ ဂှ် ဂကောံရပ်လွဟ် ကောန်ဍုၚ်အရၚ် ၁၀ ဂကောံ ထ္ပက်စၟတ်တဲ NCA တုဲတံ သောၚ်ၚ်ၜးၜး ဆဵုဂဗညးသ္ကံ ပ္ဍဲလ္ဂုၚ်တုဲ ပ္ညဳကၠုၚ်ကိစ္စ သွက်ဂွံသဳကၠဳ ပ္ဍဲကောံဓရီုပေန်လုၚ် အလန်တတိယကီုရဂှ်လေဝ် ဃောန်ထောန်မျေအ် ဥက္ကဌ ဗော်ဗၠးၜးကောန်ဂကူပအိုဝ် PNLO ဂးရ။

 ပေါဲဏံဂှ် ဒှ်ပေါဲသဳကၠဳ ညးစၞးဂကောံရပ်လွဟ် ပါလုပ်လဝ် ပ္ဍဲ UPDJC တံရ။ စွံ Target ကဵု ဂျောန် ၃၀ တေံတုဲ ပဠေဝ်တ်စလေဝ် ဟီုစဂွံ၊ ပ္ညဳညးသ္ကံဂှ် ရန်ကဵု သွက်ပေန်လုၚ် အလန်တတိယရ။ သဳကၠဳအလန်ဏံဂှ် က္ဍိုပ်လိက်သဳကၠဳလောဲလောဲ တံဂှ်ရ သဳကၠဳလဝ် ဂးရ။

သၟာၚ်နူဏံပၠန် ဂိတုဂျောန် ၁၁ ဏံတှေ် ဂကောံက္ဍိုက်ပ် ကမၠောန်ပရေၚ်ၜိုဟ်လလမ် Peace Process Steering Team-PPST နူဂကောံရပ်လွဟ် ကောန်ဍုၚ်အရၚ် ထ္ပက်စၟတ်တဲ NCA တုဲတံ ကၠောန်ကောံဓရီုတၟေၚ် ပ္ဍဲဇၚ်မာဲဏောၚ်ဒှ်တုဲ ရန်လဝ်သွက်ဂွံကၠောန် သ္ဘၚ်သဳကၠဳ ပေန်လုၚ် ၂၁ ဗွဝ်ကၠံ အလန်တိယ ပ္ဍဲဂိတုဂျောန် ၃၀ ဂှ် ဒှ်ကၠောန်ဟာ ဟွံကၠောန်ဟာဟီုဂှ် ဖျေံသ္ဂုတ်သွာတ်ဏောၚ် သာ်ဝွံ ဂွံမိၚ်ကေတ် နူက္ဍိုပ်သ္ကိုပ် ကောန်ဍုၚ်အရၚ်တံကီုရ။