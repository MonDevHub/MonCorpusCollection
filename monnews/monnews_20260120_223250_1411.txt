ကောန်ဍုၚ်အရၚ်တၞဟ်ဟ်တံလေဝ် နနဲဂကူမန်တံကီု မူသဇိုၚ် ကၟိန်ဍုၚ်ဖေဝ်ဒရေဝ်ဂှ် တုပ်ဒၟံၚ်ဖအိုတ်ရ ဂး

ဗော်တောတက်ကရေၚ်ဍာဲ KNPP အေန်ထ္ပက်မံၚ် စၟတ်တဲ NCA ဂှ်လေဝ် စပ်ကဵုကၟိန်ဍုၚ်ဖေဝ်ဒရေဝ်တုဲ မူသဇိုၚ် ဒးနွံထေက် မပ္တံ ကဏ္ဍအဝဵု၊ အခေါၚ်ဖန်ဖက်ကံကုသိုလ်ဂကူဇကု၊ သၞောဝ်ဥပဒေ ဗီုဒက်ပ္တန်တွဵုရး၊ အခေါၚ်တုပ်သၟဟ် ကဏ္ဍပရေၚ်ကောန်ဂကူတံဂှ်မ္ဂး ညံၚ်ကောန်ဂကူမန်တံကီု တုပ်သၟဟ်ဒၟံၚ်ရောၚ် ဥူယှိုဲမျဵုတ ညးအုပ်ကာ ဗော် KNPP ဂးရ။

 စပ်ကဵုမူ ဒက်ပ္တန်ကၟိန်ဍုၚ်ဖေဝ်ဒရေဝ်တုဲ ကောန်ဍုၚ်အရၚ်ပိုဲတံ နူဝါဒိတေံရ အကြာပိုဲကဵုပိုဲ ညံၚ်ဂွံနွံကဵုသဘာဝ နတဲဂှ် ပံၚ်ကောံချပ်ဂၞန် ကၠောန်ၜိုတ်လဝ်တုဲဒှ်မံၚ်ရ၊ ကိစ္စသၞောတ်ပရေၚ်ဍုၚ်ကွာန် ဖေဝ်ဒရေဝ် ကိစ္စသၞောဝ်ဥပဒေ ဒက်ပ္တန်တွဵုရး တံဂှ် နူကၠာကၠာတေံရ ပိုဲကဵုပိုဲ ကတ်ကၠုၚ်လဝ် လ္ၚတ်ကၠုၚ်လဝ် ပံၚ်ကၠောန်ကၠုၚ်လဝ် မွဲစွံ နွံမံၚ်ရရ၊ ရံၚ်ကေတ် သဳကၠဳလဝ် ပ္ဍဲဏံမ္ဂး ဂွံဗၠေတ်ဗၠေၚ်ကဵုပိုဲကွေံကွေံဂှ် ဟွံမွဲပုဟ်၊ အဓိက သဇိုၚ်ဍေံဂှ် တုပ်ဒၟံၚ်ဖအိုတ်ရ ညးအုပ်ကာ ယှိုဲမျဵုတ ဂးရ။

ဥူယှိုဲမျဵုတ ညးအုပ်ကာ ဗော် KNPP(MNA)

အတိုၚ်ကောန်ဍုၚ်အရၚ်တံနွံပၟိက် ညံၚ်ဂွံစိုပ်သၞောတ်ကၟိန်ဍုၚ်ဖေဝ်ဒရေဝ်တေံဂှ် နူကဵုပေါဲသဳကၠဳပရေၚ်ဍုၚ်ကွာန် လၟုဟ်ဏံ ပိုဲဒးတိုန်သဳကၠဳ ပ္ဍဲသ္ဘၚ်သဳကၠဳကၟိန်ဍုၚ် ကောံဓရီုပေန်လုၚ် ၂၁ ဗွဝ်ကၠံတေံဏောၚ်ဒှ်တုဲ အကြာကောန်ဍုၚ်အရၚ် ပိုဲကဵုပိုဲ မူသဇိုၚ် သၞောတ်ဍုၚ်ဖေဝ်ဒရေဝ် ဂွိၚ်ဖေက်ဗၠေၚ်အာညးသ္ကအ်ဂှ်ရ ဒးကၠုၚ်တိုန်လ္ၚတ် ပေါဲသဳကၠဳပရေၚ်ဍုၚ်ကွာန် ကေါန်ဂကူမန်ဏံ ညးအုပ်ကာဂှ် ဂးရ။

ဒပ်ပံၚ်ကောန်ဍုၚ်အရၚ် UNFC အာတ်မိက်လဝ် (၉) တၚ်ဂှ် ဂွံတၚ်တုပ်စိုတ် (၈) မ္ဂး ဗော်ကရေၚ်ဍာဲ KNPP လေဝ် ဆက်လုပ်သဳကၠဳအာ အတိုၚ်ဂၠံၚ် NCA ကီုဏောၚ် ဂွံတီလဝ်ဗီုဂှ်တုဲ ပိုဲလေဝ် ကၠုၚ်လ္ၚတ် ပ္ဍဲပေါဲသဳကၠဳပရေၚ်ဍုၚ်ကွာန် ကောန်ဂကူမန်ဏံကီု သာ်ဝွံ ဥူကျဝ်ထေန်အံၚ် LAIN Technical Director ဂကောံမှာဇန် တွဵုရးကယာ ဂးရ။

 ပ္ဍဲတွဵုရးပိုဲတှေ် KNPP ဂှ် နူကဵုလၟေၚ် NCA Process ဂှ်ရ ဆက်ဂစာန်အာ ကိစ္စပရေၚ်ၜိုဟ်လလမ်ဏောၚ်၊ ဆ္ဂး ပ္ဍဲ NCA ဂှ် တၚ်နၚ်ဍေံလေဝ် ဟွံဍိုက်ပေၚ်တှေ် ဓဝ်ပရေၚ်ၜိုဟ်လလမ် ဂွံတန်တဴအာအဓာန်လအ်လအ်ဂှ် နူ UNFC ဒးပ္တိုန်ထ္ၜး တၚ်အာမိက် (၉) တၚ်ရ၊ အေပ္ဍဲဏံ ယဝ်ဂွံတၚ်တုပ်စိုတ် (၈) တၚ်တှေ် ဘိုအ်ဂွံထ္ပက်စၟတ်တဲ နွံမံၚ်၊ ဟိုတ်နူ ပိုဲဂွံတီကေတ် အကာဲအရာ ဗော် KNPP သွက်ဂွံအာဂၠံၚ် NCA နွံဂှ်ရ ပ္ဍဲပေါဲသဳကၠဳပရေၚ်ကွာန် ကောန်ဂကူမန် ကၠောန်ဒၟံၚ် သွက်ကောံဓရီုပေန်လုၚ် ၂၁ ဗွဝ်ကၠံ အလန်တတိယတေံ ပိုဲလေဝ် တိုန်လ္ၚတ်ကီု ဥူကျဝ်ထေန်အံၚ် ဂးရ။

ပ္ဍဲပေါဲသဳကၠဳပရေၚ်ဍုၚ်ကွာန်ကောန်ဂကူမန် ကၠောန်ကၠုၚ်လဝ် ပ္ဍဲဍုၚ်ရေဝ်ဂှ် ညးစၞး နူကဵု ဂကောံရပ်လွဟ် ကောန်ဍုၚ်အရၚ် ကေုာံ ဗော်ပရေၚ်ဍုၚ်ကွာန်၊ ဂကောံမှာဇန် နူတွဵုရးကယာတေံလေဝ် ကၠုၚ်တိုန်လ္ၚတ် ၜိုတ် (၃၀) တၠကီု ဂွံတီကေတ်။