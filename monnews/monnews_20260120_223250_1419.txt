သၞောတ်ဒဳမဝ်ရေဇြဳ ဖေဝ်ဒရေဝ်ဂှ် ဒုၚ်လဝ်တဲယာယဳ ဗော်ဍုၚ်မန်တၟိဟီု

ကောန်ဍုၚ်အရၚ်ဗွဲမဂၠိုၚ်တံ ၜိုန်နွံပၟိက်ကဵု သၞောတ်ဖေဝ်ဒရေဝ်မဍာံစၟတ်ကီုလေဝ် လ္တူအလဵုအသဳဗၟာလၟုဟ် မစကာဒၟံၚ်သၞောတ်ဒဳမဝ်ကရေဝ်ဇြဳ ဖေဝ်ဒရေဝ်ဂှ် ဗော်ဍုၚ်မန်တၟိလေဝ် ဒုၚ်တဲဗွဲယာယဳကီုရောၚ် သာ်ဝွံ နာဲအံၚ်မေန် ညးအုပ်ကာနာနာ ဗော်ဍုၚ်မန်တၟိဟီုရ။

 ပ္ဍဲကိစ္စဒက်ပ္တန်ကၟိန်ဍုၚ်ပံၚ်ကောံဂှ် ကောန်ဍုၚ်အရၚ်ပိုဲတံ ဒုၚ်လဝ်တဲ သၞောတ်ဖေဝ်ဒရေဝ် ဒဳမဝ်ကရေဇြဳ၊ အလဵုအသဳဂှ် အာသၞောတ် ဒီမဝ်ကရေဇြီဖေဝ်ဒရေဝ်၊ပ္ဍဲ UNFC လေဝ် ပြဟ်ဟ်ဏံ ဒီမဝ်ကရေဇြဳဖေဝ်ဒရေဝ်ဂှ် ဒုၚ်တဲဂွံမံၚ်ကီုဏောၚ် ဂကောံဒုၚ်ကေတ်လညာတ် ဏံလေဝ် နွံမံၚ်၊ ရံၚ်လ္တူဏံတုဲ ဗော်ဍုၚ်မန်တၟိပိုဲ ဒုၚ်လဝ်တဲ ယာယဳရောၚ် နာဲအံၚ်မေန် ဂး။

နာဲအံၚ်မေန် ညးအုပ်ကာ ဗော်ဍုၚ်မန်တၟိ (MNA)

ဂလာန်ဏံဂှ် ပ္ဍဲအေဗရဴ ၂၆ တုဲကၠုၚ်ဏံ ဗော်ဍုၚ်မန်တၟိ အဃောကၠောန် ပေါဲသောၚ်က္လး လၟေၚ်ကမၠောန် NCA အလန်ဒုတိယ ပ္ဍဲဗ္ဒိုပ်ဝါဇြေန် ဒေသၜဳရေဝ် ဒၞါဲတိဍာ်ဗော်ဍုၚ်မန်တၟိဂှ် ဟီုဂးဏာ ပ္ဍဲဂလာန် ပံက်အသေအဟာန်ရ။

ပ္ဍဲအရာဓမံက်ရုပ်ရဴ ပရေၚ်ၜိုဟ်လလံဏံ လိက်ကသုက်တုပ်စိုတ် ဒိုအ်ပန်ပှော်အလုံမွဲကၟိန်ဍုၚ် (NCA) ဂှ် ၜိုန်ဟွံဒှ် အရာမစိုပ်တရဴမွဲကီုလေဝ် နကဵုအလဵုအသဳ၊ ဒပ်ပၞာန်၊ ဂကောံရပ်လွဟ် ကောန်ဍုၚ်အရၚ်တံ ပံၚ်တောဲ ဆက်ပ္ညဳအာညးသ္ကံမ္ဂး ပြေပြံၚ်မာန်ဏောၚ် စှေ်စိုတ် နာဲအံၚ်မေန် ဂး။

 လၟေၚ်ဒဒှ်ပရေၚ်ၜိုဟ်လလံလၟုဟ်ဏံ ဍေံတုဲဒှ်အာ ဆပ္ဍဲပေန်လုၚ် (၂၁) ဗွဝ်ကၠံဏံ ဟွံသေၚ်ရ၊ၜိုန်ဂှ်လေဝ် သွက်ဂွံ ပသောၚ်ပြသၞာပရေၚ်ဍုၚ်ကွာန် ကောန်ဍုၚ်အရၚ်ဂှ် ဒုၚ်သဇိုၚ်ကဵု လၟေၚ်ကမၠောန် မဖျေံလဝ်လၟုဟ်တံဂှ်တုဲ နဲခိုဟ်ဟ်မွဲ က္လိဂွံမာန်ဏောၚ် နာဲအံၚ်မေန် ဆက်ဟီုရ။

ပ္ဍဲပေါဲသောၚ်က္လး လၟေၚ်ကမၠောန် NCA ဂှ် ပါ်ဂကောံ သဳကၠဳကၠုၚ် ကဏ္ဍဇၞော် (၅) မတွံဂး ပရေၚ်ဍုၚ်ကွာန်၊ ပရေၚ်ပိုန်ဂြပ်၊ ပရေၚ်မၞိဟ်၊ ပရေၚ်ဂီုကၠီု၊ ပရေၚ်တိဍာ် ကေုာံသယံဇာတ တံတုဲ သဇိုၚ်မူဝါဒ ဂွံနၚ်နူဝိုၚ်သဳကၠဳဂှ် က္လေၚ်ပ္တိုန်ထ္ၜး ပ္ဍဲပေါဲသဳကၠဳပရေၚ်ဍုၚ်ကွာန် အဆံၚ်ကောန်ဂကူ သွက်ဂကူမန်တေံရောၚ်၊ နူဂှ်မွဲတဆံၚ် ဆက်ပ္တိုန်ကဵု သ္ဘၚ်သဳကၠဳ ၜိုဟ်လလံဍုၚ် ကောံဓရီုပေန်လုၚ် (၂၁) ဗွဝ်ကၠံ အလန်တတိယတေံပၠန်ရောၚ် သာ်ဝွံ နာဲအံၚ်မ္ၚဵု နူကမ္မတဳသ္ကိုပ်သ္က ပေါဲသဳကၠဳပရေၚ်ဍုၚ်ကွာန် အဆံၚ်ကောန်ဂကူ တွဵုရမန် ဟီုရ။