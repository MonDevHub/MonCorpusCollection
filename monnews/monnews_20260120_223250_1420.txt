တိကရး ဒေသဖါလိန် (၁၉၀) ဨကပြၚ်ဂှ် ဟဂွံသ္ပသမ္တီ ဗဗွဲသၞောဝ်ဏီ

ဂြိုပ်ကရး (၁၉၀) ဨကပြၚ် ပ္ဍဲခတှေ်ကွာန်အၚ်ဒၚ် ဒေသဖါလိန် ပွိုၚ်ဍုၚ်ရေဝ်ဂှ် တဵုဗဒှ်လဝ် တုဲကီုလေဝ် ညံၚ်ဂွံဒှ်ဂြပ်ကောန်ဒေသပိုၚ်ဂှ် နူသၟိၚ်တၠမဆေၚ်စပ်တံ ဟွံသ္ပကဵုသမ္တီ ဗဗွဲသၞောဝ်ဏီ သာ်ဝွံ တၠဂုန်အ္စာနန္ဒ ဘာအၚ်ဒၚ် ဟီုကဵုဌာန်ပရိုၚ်မန်ရ။

 ဍာ်ဓတ်ဇကုကဵုဇကု တဵုဗဒှ်လဝ် ဂြိုပ်ကရးတံဏံတုဲဒှ်အာယျတှေ် စေတနာ ကောန်ဒေသတံ မၚ်မွဲထိၚ်ဒဝ်သဘာဝပွဳပွူဂှ် အလဵုအသဳတွဵုရးမန် သ္ပသမ္တီထေက်ရောၚ် တၠဂုန်အ္စာ ဂးရ။

ကရးဒေသဖါလိန် ပရေၚ်တၞံဇၞော်ဖေါအ်နွံၜိုတ်လဵု အဃောဗက်ပ္တိုန်ဒၟံၚ်စၟတ်သမ္တီ (လျးဖါလိန်)

ပ္ဍဲဂြိုပ်ကရး က္တဵုဒှ်ဒၟံၚ်သဘာဝဂှ် သွက်ဂွံက္လေၚ်ထပ်တဵုဗပေၚ်စုတ်ကီု၊ သွက်ဂွံထိၚ်ဒဝ်အာ နဒဒှ်ဂြိုပ်ဆု ကောန်ဒေသတံကီု ရန်တၟံသာ်ဏံတုဲ နူ(လယ်ယာမြေ စီမံခန့်ခွဲရေးနှၚ့် စားရၚ်းအၚ်းဦးစီဌာန) ၜတ်ကဵုလဝ်တိ ဨက (၁၉၀) ပြၚ်တုဲ ပ္တိတ်ကဵုလဝ်ဗီုတိ သွက်ဂွံတဵုဗဒှ်ဂြိုပ်ကရး ရ။

ၜိုန်ဂှ်လေဝ် လိက်ပတ်ပရေၚ်ဂြိုပ်ကရးဏံ နူဌာနက္ဍိုက်စရၚ်အၚ် ဟိုတ်နူဟဂွံပ္တိုန်လဝ်ကဵု အလဵုအသဳ တွဵုရးမန်တေံဂှ်ရ စၟတ်တဲသ္ပသမ္တီ ဂြိုပ်ကရးညးဍုၚ်ကွာန်ပိုၚ်ဂှ် ဖန်ပ္တိတ်ကဵုဟွံဂွံဏီ သာ်ဝွံ ဒံက်တာမာံကျဳဝေန် ဝန်ဇၞော်ထိၚ်ဒဝ်သဘာဝ ကေုာံသယံဇာတ တွဵုရးမန် ဂးရ။

 တိဂှ် တိဂကူလဵုလေဝ် ဂွိုအ်တီဏီပုဟ်၊ တိအရိုၚ် တိသၠးလေဝ် ဒှ်မာန်၊ ဂွံထ္ပက်ကဵုစၟတ်တဲ သွက်ညးဍုၚ်ကွာန်ပၠန်ဂှ် တၞးလိက်စပ်ကဵုဂြိုပ်ကရး နူဌာနက္ဍိုက်ပ်ၜတ်တိတေံ စိုပ်ကၠုၚ်မှ ပ္တိတ်ကဵုဂွံဏောၚ် ဒံက်တာမာံကျဳဝေန် ဂးရ။

ၜိုန်ဟဂွံပ္တိတ်ကဵုစၟတ်တဲဗဗွဲသၞောဝ်ဏီကီုလေဝ် သွက်ကောန်ဒေသတံ သ္ဂောံထပ်တဵုပၠန်ဂှ် အလဵုအသဳတွဵုရးမန် ဂၠာဲပကောံလဝ်ကဵု တၞံမ သွက်ဂွံတဵုတံတုဲဣရ ဒံက်တာကျဳဝေန် ဂး။

ဂြိုပ်ကရး အၚ်ဒၚ် ဒေသဖါလိန်ဂှ် ညးတာလျိုၚ် နူဌာနက္ဍိုက်ပ်ဂြိုပ်ဆု ပွိုၚ်ဍုၚ်ကီု၊ခမဳသၚ် နူဂအုံကွာန်အၚ်ဒၚ်ကီု၊ သ္ကိုပ်ပရေၚ်အုပ်ဓုပ်ကွာန် ကေုာံကောန်ဂကောံတံကီု၊ညးဇၞော် နွံသမာဓိတံကီု၊ကွးဘာ တြုံတြုံဗြဴဗြဴ ကေုာံကောန်ဒေသတံကီု ဂြုဂြုဂြီုဂြီု တဵုပလုမ်ကၠုၚ်တုဲ နူသၞာံ ၂၀၁၆ ဖဒဵုကဵု ၂၀၁၇ ဂှ် တဵုဂွံလၟိဟ်တၞံ မွဲဠက်ပြၚ်၊ လၟိဟ်ဂကူ နွံၜိုတ်(၁၀) ဂကူကီုရောၚ် သာ်ဝွံ ဓမံက်ထ္ၜးလဝ် ပ္ဍဲလိက်အုပ် (၂၀၁၈ ခုနှစ် ဖာလိန်ဒေသခံများ၏ ဒီရေတော ပြန်လည်ထူထောၚ်ခြၚ်း အတွေ႕အကြုံများ စာအုပ်) ရ။