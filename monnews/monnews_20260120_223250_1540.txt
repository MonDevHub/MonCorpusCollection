စပ်ကဵုအကာဲအပေဲါဇာတ်မန် သၞာံတၟိဏံတုဲ ဆဵုဂဗသၟာန်လဝ်ကဵု နာဲမလဵု 

မာန်- အကာဲအရာဂကောံဇါတ်မန်တအ် တ္ၚဲဏံ ဗီုလဵုနွံရော ၊ တဴတက်တိုန်ဟာ အာမံၚ်လ္ပာ်စှေ်ဟာ ?

မလဵု- ဇာတ်လ္ၚဵုဂှ် ဂွံလဝ်ကောန်သၟိၚ်ခိုဟ် မၞိဟ်ခိုဟ်မံၚ်တုဲ တဴတက်မံၚ်လေဝ်၊ ဇာတ်လ္ၚဵု ဂွံလဝ်မၞိဟ်ဟွံခိုဟ်အှေ်တုဲ အာမံၚ်ဂၠံၚ်ဆုတ်လေဝ်နွံ၊ တော်ကဵုဇါတ်ပိုဲတှေ် ယဝ်ရ ဂွံလဝ်ကောန်သၟိၚ် ယၟုဍေံ ဟွံမွဲစကွေံကွေံတှေ် ဇာတ်ဂှ် အာလ္ပာ်ဆုတ်စှေ် ယဝ်ရဂွံလဝ် ဗီုကဵု သၞာံဏံ ဆာန်ဇေတ် ဏောဝ်တှေ် ဍေံအာလ္ပာ်တိုန် တန်တဴကဵုယၟုကောန်သၟိၚ်ဒယှ်ရ၊ သရောပ်ထောံတှေ် ဇါတ်မန်ဂှ် ဒဵုကဵုတဴတက်ကွေံကွေံဟွံမွဲပု ဟ် ညိၚ်မံၚ် ဏောဝ်၊ အ္စာဇါတ် မန်တအ် စနူအဲရ ကၠောန်မံၚ်လၟုဟ် နကဵုစိုတ်သၠောၚ်ၚ်တုဲ ကၠောန်မံၚ်ဟွံသေၚ်ရ ၊

နာဲမလဵု (MNA)

မာန် အကာဲအရာ ဒးကဵုၚုဟ်လိၚ် ကောန်သၟိၚ် ကောန်သၟိၚ်ဗြဴ တအ် ၚုဟ်ဗီုလဵုနွံမံၚ်ကီု ?၊

မလဵု ဍၚ်တိုန်အရိုဟ်သၞာံရ၊ ဗီုကောန်သၟိၚ် လၟုဟ် ဆာန်ဇေတ် တှေ် ပွိုၚ်မွဲသၞာံဂှ် ၚုဟ်ဗ္တံဍေံဟွံတော်ပုဟ် ပ္ဍဲအဲဏံ (၁၅၀) ကိုဋ်၊ ကောန်သၟိၚ်အဲသၞာံအာဏံ မွဲဗ္တံ(၆၅၀၀၀) ကြဴလက်ဘာ်ရ၊ တော်သရောပ်ထောံ ပွိုၚ်မွဲသၞာံ ယဝ်ရ (၁၀၀)ဗ္တံတှေ် (၆၅) ကိုဋ်၊ လၟုဟ် (၁၅၀) ကိုဋ်တှေ် ဍၚ်တိုန်အာ အဵုဗီုဂှ်၊

မာန် ဟီုဟဂှ်တှေ် ယဝ်ရ ၚုဟ် ဒးလိၚ်ကောန်သၟိၚ် ကောန်သၟိၚ်ဗြဴတအ် ၚုဟ်ပဵုတိုန်တှေ် ၚုဟ်လိၚ်ပေဲါဂှ်ရော ဟွံ ဍၚ်တိုန်ပုဟ်ဟာ ?

မလဵု ဍၚ်တိုန်ဏောဝ် ဥပမာဍေံ တော်ကဵုၚုဟ်သၞာံအာတေံ ဂိတုဖဝ်ရဂိုန်ပေၚ်ဂှ် (၃) ဂိတုမှ (၄၃)ကိုဋ်၊ သၞာံဏံ တှေ် (၂) ဗ္တံဂှ် (၄၃) ကိုဋ် အဵုဗီုဂှ်၊ ဒးဗက်တိုန်ၚုဟ် ဒးလိၚ်ကောန်သၟိၚ်တအ် နွံဗီုဂှ် ဇါတ်တၞဟ်ဟ်လေဝ် ဗီုဂှ်ကီုရ ၊ ဆဂး တန်တဴကဵု ကောန်သၟိၚ်ဂှ် ယၟုနွံၜိုတ်လဵုရ၊ ယဝ်ရ ကောန်သၟိၚ်ဂှ် ယၟုနွံမံၚ်တှေ် ဇကုကော်ၚုဟ်ဂွံမံၚ်၊

မာန် ဗီုအ္စာဇါတ်ဟီုထ္ၜးဂှ်တှေ် ဂကောံဇါတ်မန်ပိုဲတအ် ပရေၚ်ခက်ခုဲဂှ်ဏောၚ် နွံဂၠိုၚ်မံၚ်တှေ် ဂွံဆက်အာဍာ်ဇမၠိၚ် မာန်ဂှ်တှေ် ဗီုလဵုဂွံတတ်ထပါ်အာမာန် ?၊

မလဵု ဍာ်ဇမၠိၚ်ဟီုတှေ် တၟာကလှေ်ဏောၚ်၊ သၞာံဏံ အဲဂွံ ကောန်သၟိၚ် ဆာန်ဇေတ် တှေ် အဲယီုဂွံညိ၊ ယဝ်ရ ဆာန်ဇေတ် ဟွံစိုပ်ကၠုၚ်ပ္ဍဲဇာတ်အဲတှေ် ဗီုလဵုဂွံအာဂှ် အာကျာတ်ကွေံကွေံ၊ ခက်ခုဲတၟာဂလိုၚ် ၊

မာန် ဟီုတှေ် ဂကောံဇာတ်မန်တအ် ဗီုလဵု ဒးပလေဝ်အာရော အ္စာဇာတ်ညာတ် ?

မလဵု ဂွံပလေဝ်ဂွံတှေ် (ရမျာၚ်ညးဒေံါအာမွဲလစုတ်) ဟီုဝါတ် ကွေံ ၊

မာန် အကာဲအရာပေဲါဇါတ်မန်ဂှ်လေဝ် ပရေံစှေ်မံၚ်ဏောၚ်၊ တုဲတှေ် ၚုဟ်ဇါတ်ဂှ်လေဝ် ကလၚ်ကေတ်ရမျာၚ်တှေ် သွက်ဂွံဍၚ်တိုန်နွံမံၚ်ဏောၚ်တှေ် ဍေံဟွံဂတးမံၚ်ညိပုဟ်ဟာ ?

မလဵု ဒးရ ၚုဟ်ဇါတ်မန်ဍၚ်ဟီုဂှ် တော် ရံၚ်ကဵု ဇာတ်ဗမာကီုလေဝ် ကဆံၚ်ဇါတ်ဗမာတအ်ဂှ် နွံဗီုလဵု၊ ကဆံၚ်ဇာတ် မန်ဇကုဂှ် ကဆံၚ်နွံဗီုလဵု ၜတ်ကၞာတ်ကေတ်ဗီုဂှ်တုဲတှေ်၊ စနူ ကောန်သၟိၚ် ကောန်သၟိၚ်ဗြဴတအ်ကီု၊ ကပေါတ်က ညောတ်ဇါတ်ကီု၊ ဍေံတၞဟ်ခြာမံၚ်ဏောၚ်၊ ယဝ်ရဟွံတော်ရံၚ် ၜတ်ကၞာတ်ဟွံဒးမွဲသာ် ဟီုဇါတ်မန်ၚုဟ်ဍၚ်သၟး လေဝ်ဟွံဒးပုဟ်၊ ဇာတ်မန်ဇကု ကဆံၚ်သၠုၚ်တှေ် ကဆံၚ်ဂကူဇကုဍေံသၠုၚ်တိုန်ကီုရ အဲစှေ် စိုတ် ၊

မာန် ဇာတ်မန်ဂလိုၚ်တအ်ဂှ် ဂွံတိတ်ဇာတ်ပ္ဍဲမွဲမွဲသၞာံတှေ် ခက်ခုဲဇၞော်အိုတ် မုမု ?

မလဵု ဒးဟီုတှေ် သြန်တမ်ဂှ် ခက်ခုဲဇၞော်အိုတ်ရ၊ ဇာတ်ဗမာတအ်တှေ် သြန်အရၚ်ဂွံဓလိုက်တမ်ဂှ် နူကဵု ရုၚ် ဂကောံဇါတ် ဍုၚ်မတ်မလီု (မြို႕နယ်သဘၚ်အစည်းအရုံး) မၞိဟ်မၚ်ကဵု ဍေံတအ် အရၚ်ဍေံတအ်ဂွံကေတ် ဒၞာဲဍေံ နွံမံၚ်၊ ဗီုဂှ်ကီု ယဝ်ရ ပ္ဍဲဂကူမန်ဇကု ကဵုကေတ် နကဵုအိက်သြန် အောန် အောန်ကီုဟဍေံလေဝ် ဒၞာဲကေတ်နွံကီုတှေ် ဍေံဟွံပရေံ၊

မာန် ဇာတ်မန်လေဝ် လုပ်နွံမံၚ် ပ္ဍဲဂကောံတၠပညာဇာတ်မန် ဍုၚ်မတ်မလီုဂှ်ကီုရတှေ် ဇကုကေတ်ဟွံဂွံပုဟ်ဟာ?၊

မလဵု ကေတ်ဂှ်ဂွံ၊ ဆဂးတှေ် ဗီုဂှ်ကီု ယဝ်ရ ဂကူမန်ဇကုတှေ် ဟီုဂးစဍေံလောဲညိ၊ ခယျလေဝ် ၊ မိက်ဂွံကဵု ဂကူမန် ဇကုကၠောန်ကီု၊ ရဲဇာတ်တအ် ဇက်သြန်ဂွံ အိက်ဂှ်တှေ် ဗီုညးတၞဟ်ကဵုဒှ် သဝ်နူညးတၞဟ်ကဵုဒှ် ယဝ်မန်ဇကုတှေ် ဟီု ဂးဍေံလောဲညိ၊ လၟုဟ်ဂှ်တှေ် ညးက္ဍိုပ်ဇာတ်တအ် ကေတ်ဂၠေံသြန်ဏောဝ်ဟီုတှေ် နူကဵုရုၚ်ဂှ် ညးရံၚ်ဏောၚ် ညး တအ်ရံၚ်သ္ၚဳဂၠိပ်မၞိဟ်ဂှ်တုဲ ညးဟီုကဵုဂွံမှ တၠသြန်ဂှ် ဍေံဂွံကဵု ၊ ယဝ်ညးဟီု ကဵုဟွံဂွံပုဟ် ညးဟွံပတှေ်စပုဟ်တှေ် ညး ဟွံကဵုပုဟ် အဵုဗီုဂှ် 

မာန် အကြာဇာတ်မန် ဇကုကဵု ဇကုဂှ် ကဵုကေတ် ပရေၚ်ရီုဗၚ် ညးသ္ကအ်မုနွံမံၚ်ကီု၊ ဥပမာဍေံ ဇါတ်မွဲဂှ် ဒှ်ခက်ခုဲ မွဲ မွဲသာ်ယျ ဇါတ်မွဲဂှ် ကဵုပရေၚ်ရီုဗၚ် အဵုဗီုဂှ် ရော?

မလဵု ပြဟ်ဟ်ဏံ ဟွံမွဲဏီပုဟ် မုလေဝ် ကဵုကေတ်ရီုဗၚ်ညးသ္ကအ်ဟွံမွဲဏီပုဟ်၊ ဒတူလာၚ်မံၚ် ဗီုညးကဵုညးရ၊

မာန် ပ္ဍဲကဵု ရုၚ်ဂကောံစန်ဒက်တၠပညာဇာတ် ဍုၚ်မတ်မလီု (မြို႕နယ်သဘၚ်အစည်းအရုံး) ဂှ် ဇါတ်မန်ဇကု နွံမံၚ် ကီုဟာ ?၊

မလဵု ဟအှေ် ဟွံမွဲ ပုဟ်၊

မာန် မုဒှ်ရော ဇကု ဟွံဒုၚ်ရုဲရ ဟာ ?

မလဵု ပ္ဍဲကဵုညးကဆံၚ်လ္တူဂှ် မန်ရ (ရေႊမြိုၚ် ဝၚ်းကြည်) ဆဂး ညးဂှ် ဂကောံဇါတ်မန်ဟွံသေၚ်၊ ဒုၚ်ရုဲမံၚ်ကီုရ ဆဂး ညးဂလိုၚ်ဂှ် ဟွံရုဲကဵုမာဲကဵု ဂကောံဇါတ်မန်တအ်ပုဟ်၊ ဟီုဟဏံတှေ် မၞိဟ်အဆက်ကၠောန်လဝ် တြေံတြေံတေံမှ ဂွံ ဒုၚ်ရုဲ ပါလုပ်၊ ရုဲကဵုမာဲရ ဆဂး ညးတအ်ကဵုညးတအ် ကၠောံဍမံၚ် မန်ဇကုဂှ် ဗီုညးကဵုညးရ အဵုဒှ်မံၚ် ဗီုဂှ်၊

မာန် ဇာတ်မွဲမွဲဇာတ်ဂှ် ပ္ဍဲမွဲသၞာံ ၜိုတ်မူစိ ဒးပ္တိတ်သြန်တမ် ၊

မလဵု ယဝ်ရ ဒးတေဝ်ဇါတ်တၟိမွဲဏောၚ်ဟီုတှေ် ဒးပ္တိတ် (၁၀၀၀) လ္ၚီကိုဋ်ပြၚ်ဏောၚ်၊ ယဝ်ရ ဇာတ်ဇကုနွံမံၚ်ရရ တှေ် အိုတ်ဏောၚ် အကြာ (၅၀၀) မသုန်ကၠံကိုဋ်ပြၚ် ကဵု (၆၀၀) ကိုဋ် ဒှ်မံၚ်၊

မာန် အဝ် ယွံ စရိတ်ကပေါတ် ကဵု စရိတ် သွက်ဒးကဵု ဂကောံဇာတ်တအ် ကောန်သၟိၚ်တအ် ကောန်သၟိၚ်ဗြဴတအ် ၚုဟ်ကောန်ကမၠောန်တအ် ညးဂှ်ဂၠိုၚ်

မလဵု စရိတ်ဒးထပ်ကပေါတ်ဂှ် ၜိုတ်လဵုအိုတ်ဟွံဂၠိုၚ်စ ကွေံကွေံပုဟ်၊ ဒးကဵု ၚုဟ်ကောန်ကမၠောန် ဒးကဵုလဝ် ကောန်သၟိၚ် ကောန်သၟိၚ်ဗြဴတအ်ရဂၠိုၚ်၊သြန်ဟရီုရ ဂၠိုၚ် ဟွံကဵုလေဝ် ဍေံတအ် ၚုဟ်ကဝက်ကဝက်တှေ် ဍေံတအ် ဟွံကၠောန်ပုဟ်၊

မာန် ဂကောံဇါတ်မန်ပံၚ်ကောံဂှ်လေဝ် ကၠေံအာဒၟံၚ် တၟာလအ်ရ ဇကုကဵု ဇကု ပကောံကေတ်တုဲတှေ် ဒက်ကေတ် ဂကောံဇာတ်မန်မွဲ ဒှ်ဟွံမာန်ပုဟ်ဟာ ?

မလဵု ယဝ်ရဇကုကဵုဇကု ပကောံတုဲဒက်ကေတ်တှေ် ဒှ်ဟွံမာန်ပုဟ်၊ အဵု ယဝ်ရ ဂကောံမွဲမွဲ ဂကောံညးအာက္ဍိုပ်မွဲ မွဲ လုပ်ဖန်ကဵုတှေ် ဒှ်မာန်၊

မာန် ဂကောံဇာတ်မန်ဟီုဂှ်တှေ် လုပ်မံၚ် အဝေါၚ်ပ္ဍ္ဍဲကဵု သၟာခုမတၠပညာဇါတ်မွဲကီုလေဝ် ဒှ်သာ်ဂှ်တှေ် သၟာသုခုမ မန်တအ်လၟုဟ်ဂှ် စပ်ကဵု ပရေၚ်လိက်ပတ်ယေန်သၞာၚ်မန် ပရေၚ်ဂကူမန် ပရေၚ်ဍုၚ်ကွာန်မန် တီမံၚ်ၜိုတ်ဂလိုၚ်လဵု နွံကီုရော ?

မလဵု ဗွဲမဂၠိုၚ်ကောန်သၟိၚ်မန်ပိုဲ ရဲတိုန်လ္တူစၚ်လၟုဟ်တှေ် စိုတ်ဓါတ်ဆာန်ဂကူပေၚ်မံၚ်ဖအိုတ်ရ ဒးဟီု၊ မိက်ဂွံဟီုမံၚ် ဖအိုတ်ရ ဆဂး ၝဍေံဟွံချိုတ်ပၠိုတ် ဇှ်ဂှ်မွဲကဏ္ဍလေဝ်၊

မာန် ဥပမာ လေဝ် ဇာတ်မန်တှေ် ဂကောံမန်နွံမံၚ်ဗီုလဵု ဗော်မန်နွမံၚ်ဗီုလဵု က္ဍိုပ်သ္ကိုပ်မန် က္ဍိုပ်သ္ကိုပ်ဗော်မန် အဵုဗီု ဏံလေဝ် ?

မလဵု ဗီုဂှ်တှေ် ဟွံတီပုဟ် ၊ ဠတေံတှေ် ဗီု ကဵု စၠန် ကၠာတေံတှေ် ဍေံတီမံၚ်၊ ဆာန်ဇေတ် တအ်တီညိညိ၊ ဒးတီ လဝ်ထေက်ကွေံကွေံလေဝ်၊ ဆဂးတှေ် ညးကၠုၚ်ကဵု ဂဒိုဟ်ကၠၚ်မွဲမွဲ ညးဟီုဒၠောံဗ္တောန်ကဵု နွံတှေ် ခိုဟ်ဟ်ကွေံကွေံ၊

မာန် ဂလာန်လက္ကရဴ မုသှေ် အ္စာဇာတ် မိက်ဂွံဟီုမံၚ်ဏီ ?

မလဵု ကောန်ဂကူမန်ပိုဲ ဇါတ်မန် ၚုဟ်ဍၚ် ၚုဟ်သၠုၚ်ဂှ် ရံၚ်ကဵု ချိုတ်ပၠိုတ်တုဲတှေ် ဟီုညိ၊ ဇါတ်ဂကူဇကု သၠုၚ်တှေ် စရာဲဂကူဇကု ဍေံသၠုၚ်ရ၊ စတမ်နူကဵု ကယျိုၚ် ကောန်သၟိၚ် ကောန်သၟိၚ်ဗြဴမန်ပိုဲတအ် ရံၚ်ညိ၊ ပါ်ပဲါချပ်ဗ္စာ ကဵုအးညိ မိက်ဂွံဗ္ကန်ကဵု ပူရိသာဒ်ဂကူမန် ပိုဲ ။