အ္စာဘာတြုံတြုံ ဗြဴဗြဴ ပ္ဍဲတွဵုရးဍုၚ်မန်ဏံ သွက်ဂွံဆုဲပြံၚ် ပ္တိုန်တာလျိုၚ်ဂှ် ဟွံလောဲသွာ

သွက်အ္စာဘာတြုံတြံု ဗြဴဗြဴ မကေတ်မံၚ်တာတာလျိုၚ် ပ္ဍဲတွဵုရးမန်ဏံ သ္ဂောံသမၠုၚ်ကဵုတာလျိုၚ်ကီု သ္ဂောံဆုဲပြံၚ်ဘာကီု ဟွံလောဲသွာ (အခက်ခုဲနွံ) ရဴဝွံ သ္ကိုပ်ပရေၚ်ပညာ ဥူမျဵုတေအ်အံၚ် နူရုၚ်သ္ကိုပ်ပရေၚ်ပညာ တွဵုရးမန် ဟီုရ။

 ပ္ဍဲတွဵုရးအ္စာတံ သွက်ဂွံ ပ္တိုန်တာလျိုၚ်၊ သွက်ဂွံပဆုဲပြံၚ် ကုအ္စာၝောံတံဂှ် အခေါၚ်အရာနွံအောန်ကွေံကွေံ၊ မူဟိုတ်ရောဟီုတှေ် ဒၞါဲသွက်ဂွံအာ/သွက်ပ္တိုန်ဂှ် ဟိုတ်နူဟွံမွဲရ။ပ္ဍဲတွဵုရးတၞဟ်ဟ်တေံ ဒၞါဲအ္စာသၠး နွံဂၠိုၚ်မံၚ်၊ တန်မူလဒှ်ဒှ်၊ တန်ဒေါဝ်ဒှ်ဒှ် အယုက်ကမၠောန် (၂) သၞာံတှေ် ပ္တိုန်ကဵုဂွံဣယျ၊ ပ္ဍဲအ္စာတံဏံ ဗီုဂှ်ဟွံသေၚ် အောန်အိုတ် အယုက်ကလောန် ဒးနွံ (၇) သၞာံဏောၚ်၊ ဆ္ဂး ဒၞါဲလဵုစွံစွံ ဟွံရုဲဒၞါဲမှဂွံ သာ်ဝွံ ဥူမျဵုတေအ်အံၚ် ဟီုရ။

ရုၚ်သ္ကိုပ်ပရေၚ်ပညာတွဵုရးမန် (MNA)

နူတွဵုရးဇကုဏံ ယဝ်ပြံၚ်အာ ရးဒေသဇၞော်/တွဵုရးတၞဟ်ဟ်တေံမ္ဂး ဒးပလံၚ်ကဵု ဌာနပရေၚ်ပညာသဇိုၚ်တေံရောၚ်တုဲ သွက်ဂွံ ဆုဲပြံၚ်/ပ္တိုန်ကဵုတာလျိုၚ်ဂှ်လေဝ် အခေါၚ်အရာ အောန်ကွေံကွေံရ၊ အကာဲအရာသၞာံဏံပၠန်ဂှ် ပ္ဍဲပွိုၚ်ဍုၚ်တ္ကံခၟိုၚ်လေဝ် ဒၞါဲသၠးသၠးဟွံမွဲ၊လ္ပာ်ပွိုၚ်ဍုၚ်ရေဝ်၊ သဓီု၊ ၜဳက္လေၚ် တေံရ ဒၞါဲနွံဂၠိုၚ်တုဲ ဒၞါဲတံဂှ်ပၠန်လေဝ် ဒးပါဲစွံလဝ် သွက် အ္စာ/အ္စာၝောံ မစှေ်ကၠုၚ်နူကဝ်လိက်ပရေၚ်ပညာတေံဏီရောၚ် ဥူမျဵုတေအ်အံၚ် ဟီုရ။

 မိက်ဂွံစဴဗ္တောန် ပ္ဍဲဌာန်ဇာတိဇကုတုဲ အာတ်လဝ် မုဟ်ဍုၚ်၊ ပ္ဍဲပွိုၚ်ဍုၚ်မုဟ်ဍုၚ်တှေ် ဘာလဵုဒှ်ဒှ် ဂွံဖအိုတ်ရ၊ ဇၟာပ်ပ်သၞာံ ညးတၞဟ်အာတ်မိက်နွံကၠုၚ်ကီုလေဝ် ဂွံဟွံလောဲဂှ်လေဝ် ဂွံမိၚ်ကေတ်ကီုရ၊ ဆ္ဂး အလန်ဏံတှေ် ဂွံမာန်ဟာ ခယျတုဲ အာတ်စံရံၚ် သာ်ဝွံ အ္စာၝောံ (ဒေါ်ဆုမြတ်ရည်) အာတ်မိက်လဝ် သွက်ဂွံပြံၚ်/ပ္တိုန်တာလျိုၚ် သွက်သၞာံပညာ (၂၀၁၇-၁၈) ဏံ ဟီုရ။

အ္စာၝောံ (ဒေါ်ဆုမြတ်ရည်) ဝွံ နူဘာတန်မူလ KG ကွာန်ဖါဂျဳ ပွိုၚ်ဍုၚ်ရေဝ် သွက်ဂွံပြံၚ်/ တိုန်တာလျိုၚ် အဆံၚ်တန်ဒေါဝ် ပ္ဍဲပွိုၚ်ဍုၚ်မုဟ်ဍုၚ်ဂှ် အာတ်လဝ်ရ။ ဂိတုဖေဖဝ်ဝါရဳဏံမ္ဂး အယုက်ကမၠောန် ပေၚ် (၃) သၞာံရောၚ် အ္စာၝောံ (ဒေါ်ဆုမြတ်ရည်) ဟီုရ။

သွက်သၞာံဗ္တောန်ပညာ (၂၀၁၇-၁၈) ဏံ စနူဂိတုဂျာန်နဝါရဳ (၁၀) တုဲ ညးဒုၚ်ကာ (ယိုက်ဂၠေၚ်တာလျိုၚ် သၟဝ်ရုၚ်သ္ကိုပ်ပရေၚ်ပညာတွဵုရးမန် ဌာနက္ဍိုက်ပ်ပရေၚ်ပညာသဇိုၚ်) တံ မိက်ဂွံပြံၚ်/ တိုန်တာလျိုၚ်မ္ဂး ပ္တိုန်လိက်ဂွံ သာ်ဝွံအာတ်မိက်လဝ်နွံ ဂွံတီကေတ်ရ။

အတိုၚ်စရၚ်သရောပ် ဂိတုဒဳဇြေမ်ဗာ ၂၀၁၆ နူရုၚ်သ္ကိုပ်ပရေၚ်ပညာ တွဵုရးမန်မ္ဂး အ္စာ/အ္စာၝောံ နွံ (၁၅,၅၄၅) တၠ တုဲ၊ သွက်သၞာံပညာ ၂၀၁၆ ဂှ် အ္စာ/အ္စာၝောံ အာတ်မိက်လဝ် တန်သၠုၚ် နွံ (၃၃၄) တၠတုဲ ဂွံအခေါၚ်ပြံၚ် (၁၁၀) တၠ။ နူ(အလယ်ပြ/မူအုပ်) အာတ်မိက်လဝ် (အထက်တန်းပြအတိုး) ဂှ် အ္စာ/အ္စာၝောံ (၁၃၃) တၠ၊ ဂွံအခေါၚ်ပြံၚ်/တိုန်ဂှ် (၇၆) တၠ ဂွံတီကေတ်ရ။