ဂိတုမာတ် ၈ သၞာံ ၂၀၁၇ တေံမ္ဂး ကွးဘာစှ်တန်တံ သှ်လိက်ရောၚ်

ပေါဲသှ်လိက်စှ်တန် သၞာံဏံဂှ် စကၠောန်အာ ပ္ဍဲဂိတုမာတ်(၈) သၞာံ ၂၀၁၇ တေံရောၚ်ဂှ် နူဌာနက္ဍိုက်ပ်စၟတ်လိက် ဍုၚ်ဗၟာ၊ ဌာနဝန်ဇၞော်ပရေၚ်ပညာ လလောၚ်ပ္တိတ်လဝ် ပ္ဍဲဂိတုဒဳဇြေမ်ဗာ ၁၀ ၊ သၞာံ၂၀၁၆ ဂှ် ဂွံဆဵုကေတ်ရ။

ပေါဲသၟာန်သှ်လိက် ဂိတုမာတ် ၂၀၁၇ ဂှ်ဝွံ အတိုၚ်လၟေၚ်ခံက်အၚ်အခိၚ်မ္ဂး စၟတ်တ္ၚဲ ၈-၃-၂၀၁၇ တ္ၚဲဗုဒ္ဓဝါ ဖါနူဂယး နူ (၉) နာဍဳ ဒဵုကဵု (၁၂) နာဍဳဂှ် သှ်လိက်ဗၟာ (မြန်မာစာ)၊ ၉-၃-၂၀၁၇ တ္ၚဲဗြဴဗ္တိဂှ် သှ်လိက်အၚ်္ဂလိက်၊ ၁၀-၃-၂၀၁၇ တ္ၚဲသိုက်ဂှ် သှ်သချာၚ်္၊ ၁၁-၃-၂၀၁၇ တ္ၚဲသ္ၚိသဝ်ဂှ် သှ် (စိတ်ကြိုက်မြန်မာစာ)၊၁၃-၃-၂၀၁၇ တ္ၚဲစန်ဂှ် သှ် ဘာသာဓာတု၊ ၁၄-၃-၂၀၁၇ တ္ၚဲအ္ၚာဂှ် သှ်ဘာသာရူပဗေဒ၊ ၁၅-၃-၂၀၁၇ တ္ၚဲဗုဒ္ဓဝါဂှ် ဘာသာဇဳဝဗေဒ၊ ဘောဂဗေဒ၊ ၁၆-၃-၂၀၁၇ တ္ၚဲဗြဴပ္တိဂှ် ဘာသာပထဝဳ၊ ၁၇-၃-၂၀၁၇ တ္ၚဲသိုက်ဂှ် သှ်ဘာသာဝၚ်ရောၚ် ဓမံက်ထ္ၜးလဝ်ရ။

ခံက်အၚ်အခိၚ် သှ်လိက် ၁၀ တန် (Copy)

 ကိစ္စခံက်အၚ်အခိၚ် သှ်လိက်စှ်တန်ဂှ် လိက်စၞောန် ဟွံစိုပ် ပ္ဍဲရုၚ်သ္ကိုပ်ပရေၚ်ပညာတွဵုရးမန်ဏီပုဟ်၊ ခံက်အၚ်အခိၚ် ပါကၠုၚ်ပ္ဍဲလိက်ပရိုၚ်ဂှ်ရ ဂွံဆဵုကေတ်တုဲ ကၠောန်တၞးဆာဲ ထ္ပက်စုတ်စၟတ်တဲတုဲ ပရးကဵုဏာလဝ် ဘာမဆေၚ်စပ်တံတုဲရ သာ်ဝွံ ဥူမျဵုတေအ်အံၚ် သ္ကိုပ်ပရေၚ်ပညာ တွဵုရးဍုၚ်မန်ဟီုရ။

လၟိဟ်ညးလုပ်သှ်လိက်စှ်တန် (တွဵုရးဍုၚ်မန်) သွက်သၞာံဗ္တောန်ပညာ ၂၀၁၆-၂၀၁၇ ဏံဂှ် စိုပ်အခိၚ် ပ္တိတ်ကဵုကာဒ် သှ်လိက်စှ်တန်တေံမှ ရုၚ်သ္ကိုပ်ပရေၚ်ပညာတွဵုရးဍုၚ်မန်ဏံ ဂွံတီမာန်ရောၚ် ဥူမျဵုတေအ်အံၚ် ဆက်ဟီုရ။

ပ္ဍဲတွဵုရးဍုၚ်မန် နွံဘာတန်သၠုၚ် ၉၀ ဘာ၊ ဘာတန်ဒေါဝ် ၁၀၆ ဘာ၊ ဘာတန်မူလ ၁၂၃၉ ဘာ၊ ပံၚ်ဖအိုတ်နွံ ၁၄၃၅ ဘာတုဲ ပ္ဍဲသၞာံဗ္တောန်ပညာ ၂၀၁၅-၂၀၁၆ တုဲကၠုၚ်ဏံ ညးသှ်လိက်စှ်တန် နွံ ၁၉,၆၈၁ တၠတုဲ ဟိုတ်နူနွံကဵု လၟိဟ်အံၚ် ရ,၇၄၉ တၠ (၃၉.၃၇%) ဂှ်ရ ပ္ဍဲအလုံမွဲဍုၚ်ဗၟာဏံမ္ဂး တွဵုရးဍုၚ်မန်ဂှ် အဆံၚ်အံၚ်ခိုဟ်အိုတ်ရ။

ပ္ဍဲသၞာံဗ္တောန်ပညာ ၂၀၁၅-၂၀၁၆ သၞာံအာဏံဂှ် မွဲအလုံဍုၚ်ဗၟာ ညးလုပ်သှ်လိက်စှ်တန် နွံ (၆၃၆ ၂၃၇) တၠ၊ လၟိဟ်မၞိဟ်အံၚ် နွံ (၁၉၀၃၃၈) တၠ၊ ၂၉.၉၂% သာ်ဝွံ ဂွံတီကေတ် အတိုၚ်ၜတ်ကၞာတ်ခံက်အၚ် စရၚ်အံၚ် ရးဒေသဇၞော်ကေုာံ တွဵုရးဂမၠိုၚ်တံရ။