ယဝ်ဘိက်ကၠုၚ် ကောန်ဗော် AMDP ပွိုၚ်ဍုၚ်ၜါသွာၚ်တံမ္ဂး တိုန်ကောံဓရီုဇၞော် ပရေၚ်ဂကူမန်တေံကီုဏောၚ်ဂး

နူဌာန်ဂအုပ်ဗဟဵု ဗော်ဒဳမဝ်ကရေဇြဳအလုံရးမန် AMDP ဖျေံကၠုၚ်လဝ်သ္ဂုတ်သွာတ် ဟွံတိုန်ကောံဓရီုဇၞော် ပရေၚ်ဂကူမန်တေံကီုလေဝ် ကောန်ဗော်ညးတံ နွံပ္ဍဲပွိုၚ်ဍုၚ်ၜါသွာၚ် (တ္ကံခၟိုၚ်) ဂှ် ယဝ်ဒးဒုၚ်ဘိက်နကဵုပူဂဵုမ္ဂး အာတိုန်ကီုဏောၚ် ဂွံတီကေတ်ရ။

ပ္ဍဲဂိတုအဝ်ဂါတ် (၁၃) ဂှ် ကၠောန်လဝ်ကောံဓရီုကာမံက်တိုန် ကေၚ်ကာဗဟဵု ဗော် AMDP ပွိုၚ်ဍုၚ်ၜါသွာၚ်တုဲ အတိုၚ်ဖျေံလဝ်သ္ဂုတ်သွာတ် ဗွဲလ္တူတေံဂှ် နဒဒှ်တၚ်လစွံစိုတ် ကေၚ်ကာဗဟဵု ပွိုၚ်ဍုၚ်ၜါသွာၚ်မွဲ ပလံၚ်ဗ္စိုပ်လဝ် ကုဒုဥက္ကဌ လၟိဟ် (၁) ဗဟဵု AMDP ရ ဂွံဆဵုကေတ်။

လစွံစိုတ် ကေၚ်ကာဗဟဵု (EC) ဗော် AMDP ပွိုၚ်ဍုၜါသွာၚ်တ္ကံခၟိုၚ် (Copy)

 လညာတ်ဆန္ဒ ကေၚ်ကာဗဟဵု ပွိုၚ်ဍုၚ်လဵုလေဝ် ကေတ်လဝ်ဟွံမွဲတှေ် သ္ဂုတ်သွာတ် ဗဟဵု AMDP ဖျေံလဝ်ဂှ် က္လေၚ်သ္ၚဳပဠေဝ်ကဵု ဗွဲမဂတာပ်အခိၚ်ညိ ဖ္တိုက်ဖအောဝ်ဏာ သာ်ဝွံ ဒံက်တာအံၚ်နာၚ်ဥူ ညးအုပ်ကာ AMDP ပွိုၚ်ဍုၚ်ၜါသွာၚ် ဂးရ။

ဗော် AMDP ဝွံ တန်တဴရေၚ်တၠုၚ်အာ နဒဒှ်ဗော်မသ္ပစၞးကဵုကောန်ဂကူမန်ရောၚ် ဟိုတ်နူနွံကၠုၚ်ကဵုဂၠံၚ်တရဴဝါဒသာ်ဏံ ဗိုန်န်ဗတ်တ်ဂှ်ရ လ္တူကောံဓရီုဇၞော်ပရေၚ်ဂကူမန် ကြက်ကၠောန်သ္ပဂတဏံဂှ် ပိုဲတံသ္ပသမ္တီ ယဵုဒုၚ်ကေတ် ဇြိုဟ်ဟ်နက်က်ထေက်၊ သ္ပစၞးဗော်တုဲ အာတိုန်ထေက် သာ်ဝွံ ချူလဝ်ပ္ဍဲလိက်ဗ္စိုပ်ကဵု ဒုဥက္ကဌ (၁) ဂှ်ရ။

ကောံဓရီုဇၞော်ပရေၚ်ဂကူမန် သွက်ဂွံကၠောန်သ္ပပ္ဍဲဒေသတိဍာ် ဗော်ဍုၚ်မန်တၟိ ပ္ဍဲဂိတုအဝ်ဂါတ် ၂၂ တေံနွံတုဲ နကဵုဗော်ဒဳမဝ်ကရေဇြဳအလုံရးမန် AMDP ဒဒှ်ရဟွံတိုန်ဂှ် ပ္ဍဲအဝ်ဂါတ် (၉) တုဲကၠုၚ်ဏံ ဖျေံလဝ်သ္ဂုတ်သွာတ် ပ္ဍဲကောံဓရီုကေၚ်ကာဗဟဵု မကၠောန်လဝ် ပ္ဍဲရုၚ်ဌာန်ဂအုပ်ဗဟဵု AMDP ဍုၚ်မတ်မလီုရ။

သွက်ဂွံတိုန်ကောံဓရီုဇၞော်ပရေၚ်ဂကူမန်ဂှ် ညးစၞးနူဗော်ဍုၚ်မန်တၟိ NMSP (၄၀) တၠ၊ နူဗော်ကောန်ဂကူမန် MNP (၃၀) တၠ၊ နူဗော်ဒဳမဝ်ကရေဇြဳ အလုံရးမန် AMDP (၃၀) တၠ၊ နူဂကောံမှာဇန် CSO s တံဂှ် (၄၀) တၠ သာ်ဏံ သ္ဂုတ်သွာတ်လဝ်နွံ ဂွံတီကေတ်ရ။

ပ္ဍဲသ္ဘၚ်သဳကၠဳပရေၚ်ၜိုဟ်လလံကၟိန်ဍုၚ် ပေန်လုၚ် ၂၁ ဗွဝ်ကၠံတေံ ညးစၞးဂမၠိုၚ် မသ္ပစၞးကဵုကောန်ဂကူမန်တံ ညံၚ်ဂွံဒှ်မွဲရမျှာၚ်ဓဝ်ဂှ် ဗော်ဍုၚ်မန်တၟိသ္ပက္ဍိုပ် ကၠောန်ဗဒှ်အာ ကောံဓရီုဇၞော်ပရေၚ်ဂကူမန် ပ္ဍဲကွာန်ဒဵုထောၚ် ပွိုၚ်ဍုၚ်လှာဒကှ် ပွိုၚ် (၃) တ္ၚဲဏောၚ် စဳဇန်လဝ် ဂွံတီရ။