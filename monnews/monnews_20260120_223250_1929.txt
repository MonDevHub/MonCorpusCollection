ညးစၞးကၠတ်ထဝ်တံ အာတ်မိက်တုဲ ကၠောန်ဗဒှ်ကောံဓရီုကၠတ်ထဝ် အလန်ဒုတိယရောၚ်

ကၠတ်ထဝ်တွဵုရးဍုၚ်မန်အလန်ဒုတိယ ကောံဓရီုလၟေၚ် ပထမတုဲဒှ်အာလဝ် ဂွံဗၞတ်ပွိုၚ် (၃) ဂိတုဂှ် ညးစၞးကၠတ်ထဝ် တံ အာတ်မိက်စိုပ်ကၠုၚ်တုဲ ကၠောန်ဗဒှ်အာကောံဓရီုကၠတ်ထဝ် လၟေၚ်ဒုတိယရောၚ် ဒု-ဥက္ကဋ္ဌကၠတ်ထဝ်တွဵုရး ဒံက် တာအံၚ်နာၚ်ဥု ဟီုရ။

ရုၚ်ကၠတ်ထဝ်တွဵုရးဍုၚ်မန် (MNA)

 ဂွံဒှ်ကော်ကၠတ်ထဝ်ဏံဂှ်လေဝ် ဟိုတ်နူညးစၞးကၠတ်ထဝ် ၜိုတ် (၈)တၠ ထပက်စၟတ်တဲတုဲ အာတ်မိတ်ကၠုၚ်တုဲ ဒှ် ကော်အာ သာ်ဝွံ ဒံက်တာအံၚ်နာၚ်ဥု ဟီုရ။

ကၠတ်ထဝ်တွဵုရး ကောံဓရီုအလန်ဒုတိယဝွံ သွက်ဂွံကၠောန်ဗဒှ်အာ ပ္ဍဲဂိတုဂျောန် (၂) ဂှ် နွံတုဲ နူကဵုညးစၞးကၠတ် ထဝ်တအ် သွက်ဂွံပတိုန်ဂလာန်နွံဒၟံၚ် (၅) တၚ် ကေုာံ တၚ်သၟာန်နွံ(၁၈)တၚ်ယျရောၚ် ညးဆက်ဟီုရ။

ညးစၞးကၠတ်ထဝ်ဍုၚ်ရေဝ် ဆန္ဒမာဲလၟိဟ် (၁) ဒံက်တာမေန်သိုဝ်လေန်ဂှ် အဲတှေ် စပ်ကဵု (မွန်ပြည်နယ်စည်ပၚ် သာယာရေးအဖွဲ႕) တအ် ဗီုလဵုရေၚ်တၠုၚ်မံၚ်ဂှ်မွဲ ညအ်ဂှ်တၚ်သၟာန်မွဲ ၊ ဂလာန် (အဆို) ဂှ်မွဲ အဲရန်လဝ် ၜါဏံ သာ်ဝွံ ညးဟီုရ။

ဂလာန်ဗတိုက်ဖအောဝ်အလဵုအသဳတွဵုရးဍုၚ်မန် ဓာတ်ပၟတ်လလဳပွိုၚ်ဍုၚ်ရေဝ် ညံၚ်ဂွံဂွံအာ ပြဟ်ပြဟ်မာန်ဂှ် ညးပ တိုန်အာ ပ္ဍဲကၠတ်ထဝ်ဏံရောၚ် ညးလဴထ္ၜးရ။

စပ်ကဵုပၟတ်ဓာတ်လလဳဂှ် ပ္ဍဲပွိုၚ်ဍုၚ်တ္ကအ်ခၟိုၚ်လေဝ် ပြသၞာစပ်ကဵုပၟတ်ဒှ်ကၠုၚ်မွဲမွဲသာ်မ္ဂး ပရေၚ်ကေတ်တာလျိုၚ်ကီု ညးဂှ်ဒးပသောၚ်ကဵုပြသၞာတံကီု၊ ဂွံချူလိက်တေၚ်ကုညးလဵုရောဂှ် သၟာန်အာ ပ္ဍဲကၠတ်ထဝ်ကီုရောၚ် ညးစၞးကၠတ် ထဝ် တ္ကအ်ခၟိုၚ် ဆန္ဒမာဲလၟိဟ်(၂) ဒဝ်ကျဳကျဳမျ ဟီုကဵုသၞံၚ်တိုၚ်ရ။

ဒဝ်ကျဳကျဳမျဂှ် အရၚ်ဂွံသၟာန်စပ်ကဵုပြသၞာပၟတ်တ္ကအ်ခၟိုၚ်ဏံနွံမံၚ်၊ လၟုဟ်ဂှ် ဒှ်မံၚ်ပရေၚ်ကေတ်တာလျိုၚ် ဟွံမွဲပုဟ်၊ အဲပလေဝ်လဝ်သၟာန်သၟးရ၊ သၟာန်ဍေံ ဣဏံမွဲရ သာ်ဝွံ ညးဟီုရ။

ပ္ဍဲလက်ထက်အလဵုသဳတၟိဏံ ကၠတ်ထဝ်တွဵုရးမန်အလန်ဒုတိယ ကောံဓရီုအလန်ပထမဂှ် တုဲကၠုၚ်ပ္ဍဲဂိတုမတ်တေံ ကၠောန်လဝ် ပွိုၚ်(၆)တ္ၚဲနွံတုဲ ကၠတ်ထဝ်တွဵုရးမန်အလန်ဒုတိယ ကောံဓရီုအလန်ဒုတိယဏံ ကၠောန်အာပွိုၚ် (၂)တ္ၚဲ ရောၚ် ဂွံတီကေတ်ရ။