ပ္ဍဲပွိိုၚ်ဍုၚ်မုဟ်ဍုၚ် စပံက်ဗ္တောန်ဒၟံၚ်လိက်မန် ဥတုကညၚ်ဣရ

ပ္ဍဲကွာန်ဂမၠိုၚ် မၞုံပွိုၚ်ဍုၚ်မုဟ်ဍုၚ် တွဵုရးဍုၚ်မန်တံဂှ် ပပ္တံနူဂိတုမာတ် (၄) မံက်တုဲ စပံက်ဗ္တောန်ဒၟံၚ်လိက်ပတ်မန် ဥတုကညၚ် ကေုာံ ယေန်သၞာၚ်ဗုဒ္ဓဘာသာ ပွိုၚ်မွဲဂိတုယျရောၚ် ဂွံတီကေတ်ရ။

 အစဳဇန် အဂုဏ်တံဂှ် ဂိတုမာ် (၁၁) စွေက်တှေ် စပံက်တန်ဗ္တောန် ပရေၚ်ယေန်သၞာၚ်ကေုာံ လိက်မန် ဥတုကညၚ်တုဲ စိုပ်ဂိတုဖဝ်ရဂိုန် (၁၂) စွေက်မ္ဂး လုပ်သှ်လိက် အဆံၚ်ပွိုၚ်ဍုၚ်ဏောၚ်၊ အကြာဏံဂှ် ဂွံအခိၚ်ဗ္တောန် ပွိုၚ်မွဲဂတုဓဝ်ရ။ ပ္ဍဲပွိုၚ်ကာလ မွဲဂိတုဏံဂှ်ရ ဒးဗ္တောန်အာ သာ်ဝွံ တၠဂုဏ်သဳဟ ဖက်ဆောညးအုပ်ကာ ဂကောံလိက်ပတ်ယေန်သၞာၚ်မန် ပွိုၚ်ဍုၚ်မုဟ်ဍုၚ် ဂးရ။

တန်ဗ္တောန် ပရေၚ်ယေန်သၞာၚ် ကေုာံ လိက်မန်ဥတုကညၚ် ပွိုၚ်ဍုၚ်မုဟ်ဍုၚ်ဝွံ မူဟိုတ် ပြဟ်နူ ပွိုၚ်ဍုၚ်တၞဟ်ဟ်ရောမ္ဂး ပ္ဍဲပွိုၚ်ဍုၚ် မုဟ်ဍုၚ်ဏံ ကောန်ၚ္ၚာ်ဗွဲမဂၠိုၚ်ဂှ် သှ်လိက်ပ္တိုန်တန်(ဘာအလဵုအသဳ) တုဲဗက် သ္ဒးတိုန်မံၚ်ကျူယှေန်ဏီ၊ ပ္ဍဲပွိုၚ်မွဲဂိတုဏံ သီုဒးကတ်ဗ္တောန်မံၚ်လိက်မန်ဏီတုဲ ပွိုၚ်မွဲဂိတုဏံ ကျူယှေန်လေဝ် ညံၚ်ဟဂွံလီု၊ လိက်မန်လေဝ် ညံၚ်သ္ဂောံကတ်ဗ္တောန်ကေတ်မာန် ရန်သာ်ဂှ်တုဲ ပိုဲမ္ဒးပံက် ပြဟ်နူ ပွိုၚ်ဍုၚ် တၞဟ်ဟ်ရ တၠဂုဏ်သဳဟ ဂးရ။

ပ္ဍဲပွိုၚ်ဍုၚ်မုဟ်ဍုၚ်ဝွံ ပွိုၚ်တိုက် နွံ (၁၁) ပွိုၚ်တိုက်၊ ဘာလကျာ် နွံ (၈၇) ဘာတုဲ ဗ္တောန်ကၠုၚ်ဒၟံၚ် လိက်မန်ဥတုကညၚ်ရ ဂွံတီကေတ်။

နနဲကွာန်တာမသုန်ဏံကီု ကွာန်တၞဟ်ဟ်တံလေဝ် ပ္ဍဲဘာတန်မူလ ကီု၊ တက်ကၞာထး ပ္ဍဲဒၞါဲမွဲမွဲတုဲကီု၊ ပ္ဍဲသ္ၚိတံကီု ဗီုဂပ်ဝ်ကဵု ကွာန်ညးကုညးဂှ် ဗ္တောန်မံၚ်အိုတ်ရဂှ်လေဝ် ဂွံတီကေတ် နူရဲဒေသတံရ။

အ္စာၝောံ မိယေန်သၞာၚ် ဗ္တောန်ဒၟံၚ်ပ္ဍဲကွာန်တာမသုန်ဂှ် မိက်ဂွံကဵု လိက်မန်ဇၞော်မောဝ်တိုန်ဟေၚ်ရ၊ ပွမသ္ပ ဂုန်စရာဲသာ်လဵုလေဝ် ဟွံစၟဳလဝ်ရ။ နစေတနာ အ္စာၝောံမန်မွဲ ဗ္တောန်ကဵုပေၚ်ၚ် ပ္ဍဲပွိုၚ်မွဲဂိတုဏံဏောၚ်၊ ဗ္တောန်ဂွံ ခန်ဗ္တောန် မွဲၜါ ခန်ဗ္တောန်မ္ဂး သၟာန်သှ် စံရံၚ်ဏောၚ်၊ ပ္ဍဲမွဲဂိတုဏံတှေ် ကၠောန်ကဵု ပရေၚ်စံၜတ် သၟာန်သှ် မသုန်တြဴဝါရ သာ်ဝွံ အ္စာၝောံဂှ်ဂးရ။

ပွိုၚ်ဍုၚ်မုဟ်ဍုၚ်ဝွံ ပ္တန်လဝ် နကဵု (၁၁) ပွိုၚ်တိုက် မတွံဂး ပွိုၚ်တိုက်တာမသုန်၊ ပွိုၚ်တိုက် ကွိက်ဝါန်-နာၚ်ပြာၚ်၊ ပွိုၚ်တိုက် ကံခပုၚ်-ကွာန်တာ၊ ပွိုၚ်တိုက် မုဟ်ဍုၚ်၊ ပွိုၚ်တိုက်ဝၚ်ဒုန်၊ ပွိုၚ်တိုက်တဵုဂူ၊ ပွိုၚ်တိုက်နာသၠုၚ်၊ ပွိုၚ်တိုက်ကၟာဝက်၊ ပွိုၚ်တိုက်ကၠအ်သတ်၊ ပွိုၚ်တိုက် ဒဵုမာဲ-ဆက်တောဲ၊ ပွိုက်တိုက် နှေဟ်ဗ္ဒဝ် တံရ။

တန်ဗ္တောန်လိက်မန်ဥတုကညၚ် ကေုာံ ပရေၚ်ယေန်သၞာၚ်ဝွံ ဗ္တောန်ဒၟံၚ် မွဲဒၞါဲဓဝ်ဟွံသေၚ်ရ၊ ပ္ဍဲတွဵုရးမန်၊ တွဵုရးကရေၚ်၊ ရးဗဂေါ၊ ရးလ္ဂုၚ်၊ ရးမာန္တလေ၊ ရးတၞၚ်သြဳ ကေုာံ ဒၞါဲကောန်ဂကူမန်တံ တန်တဴမံၚ်ဂှ် ဗ္တောန်ဒၟံၚ် လိက်မန်ဥတုကညၚ် ရိုဟ်ဟ်သၞာံ ဂွံတီလဝ်ရ။