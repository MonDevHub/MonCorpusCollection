ပ္ဍဲပွိုၚ်ဍုၚ်ကျာ်မြဟ် ညးဂရၚ်ပ္တီလဝ် နတၞးလိက်ဗီုပြၚ် (၃-က) လၟိဟ် ၂၀၀၀ ပြၚ် ဂွံအခေါၚ်ကဵုမာဲ

ချေတ်မေန်ထောန် သၟာကမၠောန်ဆုဲပြံၚ် ပ္ဍဲပွိုၚ်ဍုၚ်ကျာ်မြဟ်တံ အတိုၚ်ကမ္မယှေန်ပေါဲရုဲမာဲကၟိန်ဍုၚ် လလောၚ်လဝ်ဂှ်ရ ဟွံမိက်ဆောံလေၚ် အခေါၚ်ကဵုမာဲမ္ဂး အာတ်ဂရၚ်ပတီ နတၞးလိက်ဗီုပြၚ် (၃-က) ညိ လလောၚ်ကၠုၚ်လဝ်တုဲ သၟာ

ကမၠောန်ဆုဲပြံၚ် တန်တဴ ပေၚ်ပွိုၚ်ပိဂိတု လၟိဟ် (၂၀၀၀) ၜါလ္ၚီတၠပြၚ် ဂရၚ်ပ္တီကၠုၚ် နတၞးလိက်ဗီုပြၚ် (၃-က)

ဂှ် ပ္ဍဲပေဲါရုဲမာဲ ၂၀၁၅ ဏံ ဂွံအခေါၚ်ကဵုမာဲကီုဏောၚ် ဂွံတီကေတ် နူရုၚ်ကမ္မယှေန် ပေါဲရုဲမာဲ ပွိုၚ်ဍုၚ်ကျာ်မြဟ် တွဵုရးမန်ရ။

ပ္ဍဲပွိုၚ်ဍုၚ်ကျာ်မြဟ် ပါဲနူစရၚ် ညးမဂရၚ်ပ္တီ နတၞးလိက်ဗီုပြၚ် (၃-က) ဂှ်မ္ဂး မၞိဟ်နွံကဵု အခေါၚ်စုတ်မာဲ သၞာံ ၂၀၁၅ ဂှ် မၞုံလၟိဟ်မွဲကိုဋ်ကဵု မသုန်ဠက်ပြၚ်တုဲ ညးမဂရၚ်ပ္တီလဝ် နတၞးလိက်ဗီုပြၚ် (၃-က) ဟွံလ္ဇုဲနူ အံက်တဝ်ဗာ ၁၀ ဂှ်လေဝ် ကလိဂွံအခေါၚ်ကဵုမာဲ ၂၀၂၀ တၠကီုရောၚ် ရုၚ်ကမ္မယှေန် ပေါဲရုဲမာဲ ပွိုၚ်ဍုၚ်ကျာ်မြဟ် ဟီုရ။

 ပ္ဍဲပိုဲ မၞိဟ်ဂရၚ်ပ္တီ နတၞးလိက်ဗီုပြၚ် (၃-က) မၞုံ ၂၀၂၀ တၠတုဲ ဂွံအခေါၚ်ကဵုမာဲ သီုညးဖအိုတ်ရ။ စရၚ်ညးတံဂှ်လေဝ် လလောၚ်ကဵု ပ္ဍဲစရၚ် နဝ်ဝေမ်ဗာ ၂ ဏံဏောၚ် ဒှ်တုဲ ညးဂှ်ပါ ဟွံပါဂှ် တီကေတ်မာန်ဏောၚ် သာ်ဝွံ ဥုတာန်ထောန်အိုၚ် မဒှ်ညးအုပ်ကာ ရုၚ်ကမ္မယှေန်ပေါဲရုဲမာဲ ပွိုၚ်ဍုၚ်ကျာ်မြဟ် ဟီုရ။

ပ္ဍဲပေါဲရုဲမာဲ သၞာံ ၂၀၁၅ ဏံ ညးဍုၚ်ကွာန်တံ ဟွံမိက်ဆောံလေၚ် အခေါၚ်ကဵုမာဲမ္ဂး ညးလဵုမွဲဟွံဟီု ပြံၚ်တိတ်အာ နူဌာန်ဒေသဇကု၊ ဌာန်ဇာတိဇကုတုဲ စိုပ်အာဌာန်ဒေသတၞဟ်ဟ် ပြၚ်အာနူပိဂိတုမ္ဂး ညးတံ သ္ဂောံဂွံအခေါၚ်ကဵုမာဲကီုဂှ် လ္ပကဵုလဇုဲ နူအံက်တဝ်ဗာ ၁၀ တုဲ ညးတံ ဒးဂရၚ်ပ္တီ အာတ်မိက်အခေါၚ်ကဵုမာဲ နကဵုတၞးလိက်ဗီုပြၚ် (၃-က) ပ္ဍဲရုၚ်ကမ္မယှေန်ပေါဲရုဲမာဲ အရာပ်/ကွာန် ဒေသဇကု မစိုပ်မံၚ်ဂှ်ဏောၚ် ဂွံတီကေတ်ရ။

ယဝ်ဟွံအာတ်မိက်သာ်ဂှ်မ္ဂး အခေါၚ်ကဵုမာဲ ညးတံ ညံၚ်ဟွံဂွံဆောံဗြံဂှ် ညးတံ ဒးက္လေၚ်စဴ ဌာန်ဒေသတြေံ ညးတံ (ဒၞါဲစရၚ်ညးတံနွံ) တေံတုဲ ဒးအာစုတ်မာဲရ။

သၟာကမၠောန်ဆုဲပြံၚ် နူဒေသတၞဟ်ဟ် ပြံၚ်စိုပ်ကၠုၚ် ပွိုၚ်ဍုၚ်ကျာ်မြဟ်တအ်ဂှ် နူကၠာဟွံစိုပ် ဂိတုအံက်တဝ်ဗာ ၁၀ ညးတံ အာတ်မိက်ဂရၚ်ပ္တီလဝ် ပ္ဍဲကမ္မယှေန်ပေဲါရုဲမာဲပွိုၚ်ဍုၚ် နကဵုတၞးလိက်ဗီုပြၚ် (၃-က) တုဲ လၟိဟ် ၂၀၂၀ တၠတံဂှ် ကလိဂွံအခေါၚ်ကဵုမာဲ ပ္ဍဲပေါဲရုဲမာဲ ၂၀၁၅ ဏအ်ရ။

စရၚ်ညး ကလိဂွံအခေါၚ်ကဵုမာဲ မဂရၚ်ပ္တီလဝ် နကဵုတၞးလိက်ဗီုပြၚ် (၃-က) တံဂှ် နူဂိတုနဝ်ဝေမ်ဗာ ၂ စဵုစိုပ် ၅ လလောၚ်ကဵု ပ္ဍဲကဝ်မယှေန်အရာပ်/ကွာန် ပွိုၚ်ဍုၚ်ကျာ်မြဟ်ကီုဏောၚ် ဂွံတီလဝ်ရ။

အဃော ကမ္မယှေန်ပေါဲရုဲမာဲကၟိန်ဍုၚ် လလောၚ်ပ္တိတ် စရၚ်ညးမၞုံအခေါၚ်ကဵုမာဲ အလုံဍုၚ်မွဲ နူသေပ်တေမ်ဗာ ၁၄ ဒဵုစိုပ် ၂ရ ဂှ် ပ္ဍဲပွိုၚ်ဍုၚ်ကျာ်မြဟ်ဏံ ညးမၞုံအခေါၚ်ကဵုမာဲ မၞုံ (၁၅၇၄၆၆) ပြၚ်ရောၚ် နူရုၚ်ကမ္မယှေန်မာဲ ပွိုၚ်ဍုၚ်ကျာ်မြဟ် ဟီုရ။

ပ္ဍဲပွိုၚ်ဍုၚ်ကျာ်မြဟ်ဝွံ ပွိုၚ်ကွာန် နွံ ၄ ပွိုၚ်၊ အရာပ်ဇၞော် နွံ ၂ အရာပ်တုဲ ရုၚ်မာဲ သွက် ၂၀၁၅ ဏံဂှ် မၞုံ ၉၉ ရုၚ်ရောၚ် ဂွံတီရ။