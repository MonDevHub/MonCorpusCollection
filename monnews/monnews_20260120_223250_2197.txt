ၜိုတ်ဂိတုုဒဳဇြေမ်ဗါမ္ဂး ပ္ဍဲဒေသတ္ကံခၟိုၚ် ဂွံပၟတ်ဏောၚ် သမ္မတကၟိန်ဍုၚ်ဟီု

သမ္မတကၟိန်ဍုၚ် ဥူတုၚ်ဇြုၚ် စိုပ်တွဵုရးဍုၚ်မန်(GS)

သၞံၚ်တိုၚ် ၜိုတ်ဂိတုဒဳဇြေမ်ဗါ သၞာံ ၂၀၁၅ ဏံမ္ဂး ပ္ဍဲကဵုဒေသတ္ကံခၟိုၚ် ဂွံပၟတ်ဏောၚ်ဂှ် အခိၚ်မကၠုၚ်စိုပ်တရဴ လ္ၚတ်အကာဲအရာ ပရေၚ်ဖောအ်ဗြေဝ်တွဵုရးဍုၚ်မန်ဂှ် သမ္မတကၟိန်ဍုၚ် ဥူတုၚ်ဇြုၚ် ဟီုဂးဏာရ။

ပြဟ်ဟ်ဏံ ပ္ဍဲဒေသတ္ကံခၟိုၚ် နွံမံၚ်ၜိုတ် (၇၈) ကွာန်ဂှ် အယာံမာတ်ပ္ဍဲကွာန်လ္ၚဵုတံညိညဟေၚ် က္လိဂွံမံၚ်ပၟတ်အလဵု အသဳနွံရ။

 ပၟတ်ဂှ်တှေ် အပ္ဍဲပွိုၚ် (၂) ဂိတုဏံ က္လိဂွံဏောၚ်၊ ဒဒန်ဆက်စၠောံမတ်မလီုကဵုတ္ကံခၟၟိုၚ်ဂှ်တှေ် ၜိုတ်ဂိတုဒဳဇြေမ်ဗါ သၞာံ ၂၀၁၆ တေံ တုဲဏောၚ် သာ်ဝွံ အခိၚ်မဆဵုဂဗကဵုညးဒေသတ္ကံခၟိုၚ်တံဂှ် ညးဟီုပ္တိတ်ရ။

ပ္ဍဲဂိတုအံက်တဝ်ဗာ (၁၁)၊ သၞာံ (၂၀၁၅) လ္ပာ်နူဂယးဗၞတ် (၉) နာဍဳဂှ် အလဵုအသဳကၟိန်ဍုၚ် သမ္မတဥူတုၚ်သုၚ်ဂှ် ကၠုၚ်ဍုၚ်မတ်မလီု တွဵုရးဍုၚ်မန်တုဲ သီုကဵုဂေတ်ဗဵုဝေၚ် အကာဲအရာပရေၚ်ဖောအ်ဗြေဝ်၊ ပရေၚ်ပညာတွဵုရးဍုၚ်မန် ရ။

နကဵုုညးကၠုၚ်စိုပ်ဒေသတွဵုရးဍုၚ်မန်ဂှ် သွက်ဂွံဗဵုလ္ၚတ်အကာဲအရာ သိုၚ်ခၞံလဝ်ဒဒန်ၜါသွာၚ် မၞုံပ္ဍဲပွိုၚ်ဍုၚ်ကျာ်မြဟ် ဂှ်ကဵု ကိုန်စဳဇန်သိုၚ်ခၞံဒဒန်ဆက်စၠောံမတ်မလီု-တ္ကံခၟိုၚ်ဟေၚ်တုဲ ကၠုၚ်စှေ်ကဵုပရေၚ်စန်ဒက် သွက်ဗော်ခိုၚ်ကၠိုက် ဟွံသေၚ်ရောၚ်ဂှ်လေဝ် ညးဟီုပ္တိတ်ကီုရ။

 အလဵုအသဳလဵုတိုန်န် ဒဒန်ဏံဂှ် ဒးသိုၚ်ခၞံ ညံၚ်ဂွံတုဲဏောၚ်။ ဒေံါဟွံဂွံပုဟ်။ သွက်ဒဒန်ဏံ ဂွံတုဲဒှ် ညံၚ်ဟွံဂွံ ထပိုတ် သြန်ဂအုံဂှ် ညးဍုၚ်ကွာန် ပွိုၚ်ဍုၚ်ၜါသွာၚ်တံ ဒးဟီုကဵု ညးစၞကၠတ်ထဝ် အမာတ်ကၠတ်ထဝ်ဇကုတံဏောၚ် ဂှ်လေဝ် ညးဆက်ဟီုလဝ်ရ။

အခိၚ်မဆဵုဂဗကဵုအ္စာ/အ္စာၝောံ တက္ကသဵုမတ်မလီု ပ္ဍဲဒၞဲါၝောံခန်တက္ကသိုလ်ဂှ်လေဝ် ညံၚ်ကွးဘာတံ ဂွံလေပ်ကွေံ ကွေံဂှ် ဒးဗ္တောန်ကဵုဏောၚ်။ ဂွံတဆိပ်ကြာတုဲ မုလေဝ်ဟွံလေပ်တှေ် ဂုဏ်ဖဵုဟွံမွဲရောၚ် သာ်ဝွံ သမ္မတဟီုဗ္ကန်ဂလာန် ရ။

သမ္မတကၟိန်ဍုၚ် ဥူတုၚ်ဇြုၚ် ကေုာံ ဂကောံဝန်ဇၞော်ကၟိန်ဍုၚ်တအ် ဂေတ်ဗဵုဝေၚ် တွဵုရးဍုၚ်မန်၊ ဒေသတကအ်ခၟိုၚ်၊ ရုၚ်ဂဥုဲ ညးဍုၚ်ကွာန် ဍုၚ်ၜါသွာၚ်ကီု၊ သီုဆဵုကဵုညးဍုၚ်ကွာန်တံတုဲ အခိၚ်သဝ်တ္ၚဲဂှ် နကဵုတရဴယာဉ်က်ၜၚ်ကျာတၟေၚ် က္လေၚ်စာ်စ္ဍးတိတ်နူဍုၚ်မတ်မလီု တွဵုရးဍုၚ်မန်ရောၚ် ဂွံတီကေတ်ရ။