သွက်ဂွံထ္ပက်စၟတ်တဲ NCA ဂှ် ဟဂွံဖျေံသ္ဂုတ်သွာတ်ဏီ ဂကောံ NSCN-K ဟီု

UPWC ကေုာံ NSCN-K အဃောသဳကၠဳဒၟံၚ် (MPC)

အိုက်သာၚ် အလဵုအသဳကဵု ဂကောံရပ်လွဟ် ကောန်ဍုၚ်အရၚ်တံ သွက်ဂွံထ္ပက်စၟတ်တဲ လိက်ကသုက် ဒိုအ်ပန်ပှော် အလုံမွဲဍုၚ် NCA ဂှ် နူအလဵုအသဳ ၜိုန်စဳဇန်လဝ် ပ္ဍဲဂိတု

အံက်တဝ်ဗာ ပထမသတ္တဟ တေံကီုလေဝ် ကိစ္စဏံ နကဵု ဂကောံ ကာပ်ပၠာန် ကံၚ်ဇြဳသဵုယှေဝ်လေတ် ကောန်ဂကူနာဂ NSCN-K ဟဂွံဖျေံသ္ဂုတ်သွာတ်ဏီ ဂွံတီကေတ်ရ။

ကျဝ်ဝါန်သိၚ် မဒှ်ကမ္မတဳဗဟဵု NSCN-K ဂှ် ပိုဲဂှ် ထ္ပက်စၟတ်တဲလေဝ် ဟဂွံဖျေံ သ္ဂုတ်သွာတ်ဏီ၊ ဟွံထ္ပက်လေဝ် ဟဂွံဖျေံသ္ဂုတ်သွတ်ဏီ၊ တ္ၚဲဏံ (သေပ်တေမ်ဗာ ၁၆ ) ပိုဲဆဵုကဵု ဥုအံၚ်မေန်။ စပ်ကဵု လိက်ကသုက် NCA ဂှ် ညးတံသောၚ်ထ်ၜး၊ ဆ္ဂး ထ္ပက်စၟတ်တဲကီုဏောၚ်ဂှ် ပိုဲဟွံဟီုလဝ် ကဵုညးတံပုဟ် မုဒှ်ရောဟီုတှေ် ဒးပ္တိုန်ထ်ၜးမံၚ်ကဵု ဥက္ကဌပိုဲဏီ။ ပိုဲစဴအာနူဏံ စိုပ်ဌာန်ဂအုပ်တေံတှေ် သီုဥက္ကဌ ကၠောန်ကောံဓရီုတုဲ ထ္ပက်စၟတ်တဲဟာ ဟွံထ္ပက်ဟာဂှ် သ္ဂုတ်သွာတ်ဏောၚ်။ လၟုဟ်ဟဂွံဖျေံ သ္ဂုတ်သွာတ် မွဲသာ်ဏီ ညးဟီုလဴကဵု ဌာန်ပရိုၚ်ဗၠးၜးမန်ရ။

ကမ္မတဳဗဟဵု နူဂကောံ NSCN-K ဝွံ ပ္ဍဲသေပ်တေမ်ဗာ ၁၆ ဂှ် ဆဵုဂဗကဵု ဂကောံ ဥုအံၚ်မေန် ဒုဥက္ကဌ UPWC (ကမ္မတဳဓမံက်ရုပ်ရဴ ပရေၚ်ၜိုဟ်လလံကၟိန်ဍုၚ်) ပ္ဍဲရုၚ် MPC (ဌာန်ဂအုပ်ပရေၚ်ၜိုဟ်လလံဗၟာ) ဍုၚ်လ္ဂုၚ်ဂှ်တုဲ သဳကၠဳရၚ်သ္ကအ် စပ်ကဵုပရူ လိက်ကသုက် NCA ရ။

လ္တူကိစ္စ သဳကၠဳလဝ်တံဏံ သေပ်တေမ်ဗာ ၁ရ ဂှ် ဂကောံ ညးစၞး NSCN-K က္လေၚ်စဴ ဌာန်ဂအုပ်ညးတံ မၞုံပ္ဍဲဒေသ နာန်ယန် တေံဏောၚ်တုဲ ညးတံ ဒုၚ်စဳရေၚ် ပ္တိုန်ထ်ၜးကဵု ဂကောံ ကေုာံ ဥက္ကဌ အေဿ် အေဿ် ကာပ်ပၠာန် ညးတံပၠန်ဏောၚ် ဂးရ။

တုဲတှေ် ညးတံ ကၠောန်ကောံဓရီု ပ္ဍဲဌာန်ဂအုပ်ဗဟဵု ညးတံတုဲ ကိစ္စလိက်ကသုက် ဒိုအ်ပန်ပှော် အလုံမွဲဍုၚ် NCA ဂှ် ညးတံထ္ပက်စၟတ်တဲကီုဟာ၊ ဟွံထ္ပက်ဟာဂှ် သဳကၠဳ သ္ဂုတ်သွာတ်အာဏောၚ် ဥုကျဝ်ဝါန်သိၚ် ဂးရ။

ကိစ္စ ထ္ပက်စၟတ်တဲ လိက်ကသုက် NCA ဏံ နူဂကောံနာဂ NSCN-K ဟွံဂွံ ဖျေံသ္ဂုတ်သွာတ်ဏီကီုလေဝ် ပ္ဍဲပေါဲထ္ပက်စၟတ်တဲ NCA မကၠောန်ပ္ဍဲ အံက်တဝ်ဗာ ပထမသတ္တဟတေံမ္ဂး ဂကောံ နာဂ NSCN-K ဏံ ပါလုပ်ကီုဏောၚ်ဂှ် မၞိဟ်တာလျိုၚ် UPWC ကဵု MPC တံ ပတှေ်ကေတ်လဝ်ဏောၚ် ဟီုလဝ်ကဵု ရဲ NSCN-K ကီုရ။

ဂကောံ ကာပ်ပၠာန် ကံၚ်ဇြဳသဵုယှေဝ်လေတ် ကောန်ဂကူနာဂ NSCN-K ဝွံ ဒှ်ဂကောံ ရပ်လွဟ် ထ္ပက်ကၠုၚ်စၟတ်တဲ ဗွဲပဏာမ ကုအလဵုအသဳ နအဆံၚ်တွဵုရး ပ္ဍဲသၞာံ ၂၀၁၂ ၊ ဂိတုဨဗရဴ ၉ တေံရ။

ပ္ဍဲဂကောံ ရပ်လွဟ် ကောန်ဍုၚ်အရၚ် ၁၅ ဂကောံ နူအလဵုအသဳ ကော်ဘိက်လဝ် သွက်ဂွံထ္ပက်စၟတ်တဲ လိက်ကသုက် ဒိုအ်ပန်ပှော် အလုံမွဲဍုၚ် NCA ဂှ် ဂကောံ NSCN-K ဏံလေဝ် ပါလုပ်လၟိဟ်မွဲကီုရ။