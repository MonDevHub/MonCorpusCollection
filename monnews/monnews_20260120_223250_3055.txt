ကမ္မတဳကၠောန်ဗဒှ်တ္ၚဲကောန်ဂကူမန်ပွိုၚ်ဍုၚ်ဇြပ်ဗု ဒးထ္ပက်စၟတ်တဲ ဒုၚ်လျိုၚ်

နာဲမာန်

 ပ္ဍဲကဵုသဘၚ်တ္ၚဲကောန်ဂကူဂှ် ပွမဟီုဂလာန်ပရေၚ်ဍုၚ်ကွာန်ကီု ညံၚ်ဟွံဂွံဇီုကပါ်ဒးပရေၚ်ပါ်ထ္ကး ဆီကောန်ဂကူမွဲ ကဵုမွဲဂကူကီု စပ်ကဵုပရေၚ်ဂီုကၠီုကီု ညံၚ်ဂွံကေတ်လျိုၚ်မာန်ဂးတုဲ သတ္တတုဲကၠုၚ်ဂှ် ကမ္မတဳကၠောန် ဗဒှ်တ္ၚဲကောန် ဂကူမန်ပွိုၚ်ဍုၚ်ဇြပ်ဗုတံ နူကဵုဂကောံသ္ကိုပ်ပရေၚ်အုပ်ဓုပ်ပွိုၚ်ဍုၚ်ဂှ် ကဵုထ္ပက် စၟတ်တဲ တၚ်ဒုၚ်လျိုၚ်ရ။

ပရေၚ်ထ္ပက်စၟတ်ဒုၚ်လျိုၚ်ဂတိပါၚ်ဂှ် နူလက်ထက်အလဵုအသဳပၞာန်တေံ ကေၚ်နွံကၠုၚ် ဒှ်ကၠာလေဝ် စပ်ကဵုပရေၚ်ဂီုကၠီုဂှ် ကမ္မတဳကၠောန်ဗဒှ်တ္ၚဲကောန်ဂကူမန် ပွိုၚ်ဍုၚ်ဇြပ်ဗုတံ ဒှ်သံသယဟွံကၠးတုဲ ကလေၚ်သၟာန်ဏာ ညးလျိုၚ် သ္ကိုပ်ပရေၚ်အုပ်ဓုပ် ပွိုၚ်ဍုၚ် (ဦးကျော်ကောၚ်) တံရ။

ဗီုညးလျိုၚ်အုပ်ဓုပ်တံကလေၚ်သှ်ခၠေဝ်ဂှ် တ္ၚဲကောန်ဂကူမန်ဂှ် ဖအိုတ်ဂှ်မန်တံရဏောဝ် သောၚ်ဂှ်ရ ညံၚ်ဟွံဂွိုအ်ဒှ်ဗြဒ္ဒညာဂှ် ဇကုတံဒးထိၚ်ဏေါဝ် သာ်ဏံ ဗီုလျိုၚ်အုပ်ဓုပ် ပွိုၚ်ဍုၚ်ဟီုဂှ် ညးလျိုၚ်ကေၚ်ကာကမ္မတဳ တ္ၚဲကောန်ဂကူမန် ပွိုၚ်ဍုၚ်ဇြပ်ဗုမွဲတၠ ဟီုထ္ၜးရ။

ပရေၚ်ညးလျိုၚ်အုပ်ဓုပ်ပွိုၚ်ဍုၚ်တံသောၚ်ကလးဂှ် ကမ္မတဳတ္ၚဲကောန်ဂကူတံ ဟွံပြေစိုတ်တုဲ အတိုၚ်ရဲဂကောံအုပ်ဓုပ်တံ ဟီုဂှ် ပိုဲဟွံဒုၚ်ထ္ပက်စၟတ်တဲတုဲ အိုတ်ကၞောတ် ဍေံဒးကလေၚ်ဟီု လက္ကရဴ ဂကောံမန်ဂှ် ဂကောံဂီုကၠီုပါ်ပိုဲလေဝ် နွံမံၚ်ကီုရောၚ် သာ်ဝွံ ညးလျိုၚ်အုပ်ဓုပ် (သ္ကိုပ်ပရေၚ်အုပ်ဓုပ်ပွိုၚ်ဍုၚ် ဦကျော်ကောၚ်) တံ ဟီုသာ်ဂှ်တုဲ ကမ္မတဳကၠောန်ဗဒှ်တ္ၚဲကောန်ဂကူ ပွိုၚ်ဍုၚ်ဇြပ်ဗုတံလေဝ် ဒးဒုၚ်ထ္ပက်စၟတ်တဲ တၚ်ဒုၚ်လျိုၚ်ဂှ်ရ။

စပ်ကဵုပရေၚ်တၚ်ဒုၚ်လျိုၚ် အသေအဟာန်တ္ၚဲကောန်ဂကူမန်ဂှ် ညးမဒှ် ဒုဥက္ကဌလၟိဟ် (၁) အ္စာသဝ်နာဲစောန်တၟးဟီု ဂှ် လ္ပာ်ဗဟဵုပိုဲကီု လ္တူဍုၚ်မတ်မလီုကီုဂှ် ဗီုဇြပ်ဗုဂှ် ဟွံမွဲပုဟ်၊ နူစပိုဲအာပ္တိုန်လိက်အရၚ်ဗဟဵုဂှ် ဆဵုကဵု ဂအုပ်ဝန်ဇၞော် တွဵုရး အုၚ်မျေအ်ကီု၊ ပိုဲအာတ်သီုကဵုဒၞာဲကၠောန်ဗဒှ်တ္ၚဲကောန်ဂကူမန် ပ္ဍဲၝောံခန်ပွိုၚ်ဍုၚ်ဏီ၊ ညးတံဟီုဂှ် ညးတံကဵု အခေါၚ်ဟွံဂွိုအ် ဆဂး ညးတံထံက်ပၚ်ကဵု သၠဲၜါကိုဋ်ဏီ သာ်ဏံ ဒုဥက္ကဌဂှ် ဟီုထ္ၜးရ။

ကိစ္စပရေၚ်တ္ၚဲကောန်ဂကူမန်ဂှ် လၟေၚ်အရိုဟ်ဟ်သၞာံ ပရေၚ်ပ္တိုန်လိက်ဂှ် ဗဟဵု ပွိုၚ်ဍုၚ်ဂမၠိုၚ် ကဆံၚ်ပွိုၚ်တိုက် ကဆံၚ်ကွာန် ကမ္မတဳကၠောန်တ္ၚဲကောန်ဂကူကဆံၚ်ၚ်တံ ဒးပ္တိုန်ဒၟံၚ်လိက်ဒုၚ်စဳရေၚ် ဇရေၚ်ညးအုပ်ဓုပ်ကဆံၚ်ၚ်တံ နွံရ။ အခိၚ်တ္ၚဲဏံ လ္ပဟီုမအရေဝ်ပရေၚ်ဍုၚ်ကွာန်ဟီုဂှ် အခိၚ်ဂှ်ဟွံသေၚ်ရပုဟ်၊ အခိၚ်ဒးဟီုအရေဝ်ပရေၚ်ဍုၚ် ကွာန်ရဏောဝ်၊ တုဲတှေ် ပရေၚ်ပါ်ထ္ကးဆီဂကူတံ ပရေၚ်ဂီုကၠီုတံဂှ်ပၠန်လေဝ် ပ္ဍဲကဵုတ္ၚဲကောန်ဂကူမန်ဂှ် သက်ဒးဟီု ဝေၚ်လေဝ်ဟွံသေၚ်ပုဟ် ညးလျိုၚ်အုပ်ဓုပ်တံ ဟီုကၠုၚ်ဗီုဏံတှေ် မိက်ဂွံကရေပ်ဓရတ်ညးကံမွဲနဲ မွဲဗီု ဗီုဏံရောၚ် ပိုဲစွံ စိုတ် သာ်ဏံ ဂကောံကေၚ်ကာဗဟဵု နာဲဃောသိုက်ဟီုရ။

ကိစ္စတၚ်ဒးဒုၚ်လျိုၚ် ဒးထ္ပက်စၟတ်တဲဂှ် လ္ပာ်ပွိုၚ်ဍုၚ်မုဟ်ဍုၚ်ပိုဲလေဝ် မုဟွံမိၚ်ပုဟ် ပရေၚ်ဒုၚ်စဳရေၚ်ဂှ်ရ ပိုဲဒုၚ်စဳရေၚ် ဏာတုဲယျ၊ ဒုၚ်စဳရေၚ်ဏာတုဲတှေ် တုဲရ မုလေဝ် ညးတံ သက်ဂွံဒးမှာန်ဟွံမွဲပုဟ် သာ်ဏံ ညးမဒှ်ဂကောံကေၚ်ကာ ကမ္မတဳကၠောန်ဗဒှ်တ္ၚဲကောန်ဂကူမန် ပွိုၚ်ဍုၚ်မုဟ်ဍုၚ် နာဲမာန်ဂကူ ဟီုထ္ၜးကဵုရ။

ပရေၚ်တ္ၚဲကောန်ဂကူမန်ပွိုၚ်ဍုၚ်ဇြပ်ဗု ဒးဒုၚ်ကေတ်လျိုၚ် စဵုဒၞာ ဟီုအရေဝ်ပရေၚ်ဍုၚ်ကွာန်ကီု ပရေၚ်ပါ်ထ္ကးဆီ ဂကောန်ဂကူ မွဲကဵု မွဲဂှ်ကီု ကေတ်လျိုၚ်ပရေၚ်ဂီုကၠီုဂှ်ကီု ကမ္မတဳကၠောန်ဗဒှ်တ္ၚဲကောန်ဂကူပွိုၚ်ဍုၚ်ဇြပ်ဗုတံ ဒးပ္တိုန်ထ္ၜးကဵု ကမ္မတဳကၠောန်ဗဒှ်တ္ၚဲကောန်ဂကူ ကဆံၚ်ဗဟဵုရောၚ်ဂှ်လေဝ် ဂကောံကေၚ်ကာပွိုၚ်ဍုၚ်ဇြပ်ဗုမွဲတၠ ဟီု ထ္ၜးရ။