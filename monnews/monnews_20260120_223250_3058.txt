ဗော်ဍုၚ်မန်တၟိ ထပ်တက်ကျာကဵုအလဵုအသဳရောၚ်

ဂျူရဳဆာဲ

 ညးစၞးဗော်ဍုၚ်မန်တၟိကဵု အလဵုအသဳဗၟာတံၜါလပါ် သွက်ဂွံဆဵုဂဗတက်ကျာပရေၚ်ဒေါအ်ပန်ပှော်ဂှ် ချိၚ်လဝ်ပ္ဍဲဍုၚ်မတ်မလီု ဂိတုဖေဖဝ်ဝါရဳ ၁ ဏံရ။

လပါ်ဗော်ဍုၚ်မန်တၟိမ္ဂး ဒုဥက္ကဌနာဲရဿက္ဍိုက်ပ်တုဲ လပါ်အလဵုအသဳတံဂှ် ညးက္ဍိုပ်ဝန်ဇၞော်ကွဳပၟတ်ဥူအံၚ်မေန် ကဵု ရဲဂကောံအလဵုအသဳဗၟာတံပါလုပ်ရောၚ် ဂွံတီရ။

 သွက်ဂွံတက်ကျာပရေၚ်ဒေါအ်ပန်ပှော်ဂှ် ဗော်ပိုဲရုဲစှ်လဝ်ညးစၞးတံတုဲရ၊ ပရေၚ်ဒေါအ်ပန်ပှော်ကဵု ပြဿနာပရေၚ်ဍုၚ်ကွာန်တံဂှ် စွံအဓိကတုဲသဳကၠဳအာဏောၚ် သာ်ဝွံ ညးတာလျိုၚ်ဆက်ဆောံဍုၚ်သၟာၚ် နာဲဟံသာဗိုန်ခိုၚ် ဟီုရ။

ပ္ဍဲညးစၞးဗော်ဍုၚ်မန်တၟိ နာဲရဿက္ဍိုက်လဝ်က္ဍိုပ်ဂှ် ဒုသ္ကိုပ်ပၞာန်လျးဂကူ၊ ညးတာလျုိုၚ်ဂကောံက္ဍိုက်ပ်ပရေၚ်အုပ်ဓုပ်ဗဟဵု နာဲတၠညး၊ ညးလုပ်ဂကောံကမ္မတဳပၞာန်ဗဟဵု ဒုသ္ကိုပ်ဗဵုဇၞော်ဗညာဆာန်နန်၊ ဥက္ကဌခရိုၚ်မတ်မလီု နာဲအေမန်၊ ဥက္ကဌခရိုၚ်ထဝါဲ နာဲဗညာလဴ ကေုာံ ညးအုပ်ကာခရိုၚ်သထုံ နာဲဧကတံ သီုဖအိုတ်(၇) တၠပါလုပ်ဒၟံၚ်ရ။

အပ္ဍဲပရေၚ်တက်ကျာလၟုဟ်ဏံဂှ် ရန်တၟံကဵု သွက်ပရေၚ်ၜိုဟ်လလမ်အလုံဍုၚ်မွဲရောၚ်ဒှ်တုဲ သီုဂွံဗလးပတိတ်ကဵုကောန်ထံၚ် ရဲသၟာပရေၚ်ဍုၚ်ကွာန်မန်ဖအိုတ်တံဂှ်လေဝ် ထပ်အာတ်မိက်အာပၠန်ဏောၚ် နာဲဟံသာဗိုန်ခိုၚ် ဆက်ဟီုရ။

ပ္ဍဲဂိတုဒဳဇြေန်ပါ ၂၂ လောန်ကၠုၚ်တေံဂှ် ညးအုပ်ကာဗော်ဍုၚ်မန်တၟိ နာဲဟံသာ ကဵုအလဵုအသဳဗၟာ ဝန်ဇၞော်ဥူအံၚ်မေန်တံ ညးစၞးဂကောံၜါလပါ် အလန်ပထမ ကေၚ်ဆဵုဂဗတက်ကျာသဳကၠဳလဝ် မွဲဝါတုဲကၠုၚ်ရ။

သၞာံ ၂၀၁၂ အပ္ဍဲ ဂိတုဂျာန်နဝါရဳမ္ဂး မိက်ဂွံထပ်တက်ကျာသဳကၠဳကဵု ဗော်ဍုၚ်မန်တၟိမွဲဝါပၠန်ဂှ်လေဝ် နကဵုညးစၞးအလဵုအသဳတံဂှ် အာတ်မိက်ကၠုၚ်လဝ်နွံရ။

နကဵုဗော်ဍုၚ်မန်တၟိဝွံ ပ္ဍဲသၞာံ ၂၀၁၁ ဂိတုအံက်တဝ်ပါဂှ် ပ္ဍဲကဵုဍုၚ်ရေဝ် ဆဵုဂဗကုညးစၞးအလဵုအသဳတွဵုရးဍုၚ်မန်မွဲဝါ၊ ပ္ဍဲဂိတုနဝ်ဝေမ်ပါဂှ်ပၠန် ဆဵုဂဗကုဂကောံညးရေၚ်တၠုၚ်ဖဵုပရေၚ်ဓရ်ၜိုဟ်လလမ် ဒၞာဲဌာန်ဂအုပ်ဗဟဵုဗော်ဍုၚ်မန်တၟိလေဝ် တုဲကၠုၚ်ရ။

စနူ ၁၉၉၅ သၞာံတေံ ဗော်ဍုၚ်မန်တၟိကဵု အလဵုအသဳပၞာန်ဗၟာတံ ဂွံကၠုၚ်တၚ်တိပ်စိုတ်ပရေၚ်ဒေါအ်ပန်ပှော်ကီုလေဝ် ဟိုတ်နူမူဝါဒ ပြံၚ်သၠာဲဒပ်မၚ်ပယျဵုတုဲ သၞာံ ၂၀၁၀ ဂိတုသိတ်တေမ်ပါဂှ် ပရေၚ်ဒေါအ်ပန်ပှော်အကြာၜါလပါ် လီုလာ်အာရ။