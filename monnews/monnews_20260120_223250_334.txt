ဒပ်ပၠန်ဂတးကဵု ဒပ်ကင်ပၞာန်ဗမာ ခလရ-၃၁ ဍုင်ခေါဇာတအ် ဒှ်ပေါဲဗ္တိုက်

တ္ရဲဏအ် (ဂျာန္နဝါရဳ ၂၃) ဖါနူဂယး အခိင်ၜိုတ် ၈ နာဍဳပြင်င်ဂှ် အကြာဒပ်ပၠန်ဂတးတအ်ကဵု ဒပ်ကင်ပၞာန်ဗမာ ခလရ ၃၁ မၞုံဍုင်ခေါဇာတအ် ဒှ်ပေါဲဗ္တိုက်ဆေင်မုက်ညးသ္ကအ် ဗၞတ်မွဲချိုန်ခဏရောင် ဂွံတီကေတ်ရ။

ဒပ်မင်ကင် နူတမ်ဒပ်ပၞာန်ဗမာ ခလရ ၃၁ တအ်ဂှ်ဝွံ ဖျေံလဝ်ဒၞါဲ တၞုင်ဍုင်ခေါဇာ ဒၞါဲကုန်ကျာ် ဂၠံင်တိတ်အာပါ်ကွာန်ကြုင်ကညာဂှ်တုဲ စၟဳစၟတ်၊ ကရေပ်ဂရတ်ကေတ်ဒၟံင်သြန် ရဲကွာ်တရဴ မပ္တံကွဳလိုန်ဓါတ်၊ ကွဳစက်တအ်ရ။

 ပိုယ်တိတ်အာနူခေါဇာဏအ်တှ်ေ ၜက်အာ (တပ်ရင်း ၃၁) ဍေံ၊ ကၠာဂွိုအ်စိုပ်ဒပ်အၜံင်ဂှ်တှ်ေ ကုန်နွံမံင်မွဲကုန်၊ အဵုဍေံတအ် ဖျေံလဝ်ကင်အကြာကၠအ်တအ်ဂှ်၊ ဒှ် (ပန်) ဂှ် နူဂယးဏအ် ၜိုတ် ၈ နာဍဳ ၁၅ မိဏေတ်ဟာ အကြာဂှ်ရ သာ်ဝွံ ကောန်ဍုင်ခေါဇာမွဲတၠ ဟီုထ္ၜးရ။

အတိုင်ပရိုင်မတိတ်ကၠုင်နူကဵုတမ်ဒပ် ခလရ-၃၁ မ္ဂး ပ္ဍဲကဵုဒှ်ပေါဲဗ္တိုက် လအ်ပွိုင်ကဵုမိဏေတ်ဂှ် လ္ပာ်ကံင်ဇြဳပၞာန်ဗမာ ဒးအာဝပ်မွဲတၠရောင် ညးဆက်ဂးလဝ်ရ။

ကြဴနူဒှ်ပေါဲဗ္တိုက်ဆေင်မုက်ဂှ်တုဲ နူကဵုတမ်ဒပ် ခလရ-၃၁ ဍုင်ခေါဇာ ပန်ထဍာင်ပ္တိတ်မံင် လွဟ်ဇၞော်၊ လွဟ်ဍောတ် စဵုကဵုဗ္ဒါဲ ၁၀ နာဍဳ ဖါနူဂယးဏအ်ရောင် ဂးရ။

 ပြဟ်ဟ်ဏအ်ဂှ်တှ်ေ သ္ရိတ်မံင်၊ ရဲကွာန် (ခေါဇာ) ပိုယ်လ္ရဵုတအ်ဂှ်တှ်ေ ဂြိပ်အာမံင်ပါ်ကွာန်ဆင်ဂူတအ် မုတအ်ဂှ် ဍေံနွံ သာ်ဝွံ ကောန်ဍုင်ခေါဇာဂှ် ဆက်ဟီုရ။

ဆက်စပ်ကဵုပေါဲဗ္တိုက်ဏအ်တုဲ ဒပ်ပၠန်ဂတးလဵု ပါလုပ်ဂှ် သ္ပဒ္တန်ဟွံဂွံဏီရ။