ရဲဖုၚ်ကၠေံလဝ်တအ် ဖုၚ်ဇကုအလဵဵုနွံဂွံတီမာန်ဂှ် ဒးပလံၚ်ဏာကဵဵုဂၞန်IMEIဇကု ကဵုCop@vsnl.netဂှ်ဂးတုဲ တၚ်နၚ်ပတောံမံက်ကၠုၚ်

ပ္ဍဲကၟိန်ဍုၚ်ပိုဲတအ်ဝွံ ရဲဖုၚ်ကၠေံအာတအ်ဂှ် ဖုၚ်ဇကုအလဵုနွံမံၚ်ဒၞာဲလဵဵု ဒေသလဵဵုမွဲ ညံၚ်ဂွံတီကေတ်မာန်ဂှ် ရန်ကဵုသွက်ရဲဖုၚ်ကၠေံတအ်ဂှ်တုဲ ဂၞန်ပ္ဍဲဖုၚ် IMEI ဇကုဂှ် ပလံၚ်ဏာကဵုCop@vsnl.netဏံမ္ဂး ဂွံတီကေတ်မာန်တုဲ သွက်ရဲဖုၚ်ကၠေံညးဂမၠိုၚ်တအ် ဒှ်အထံက်အပၚ်ရောၚ်ဂးတုဲ post ပရိုၚ်ပတောံမွဲပိုဒ်ဂှ် မံက်ပြးတိတ်ကၠုၚ်မံၚ် အကြာညးသုၚ်စောဲ social media တအ်ပၠန်ရ။

ပရိုၚ်ဂှ် သီုကဵုဗီုလိက်မွဲတၞး တောဲပတိုန်လဝ်တုဲ ပတိုန်ထ္ၜးလဝ်ပရိုၚ်ပတောံဂှ် ဂွံဆဵုကေတ်ရ။

ဗီုပြၚ်ချူပတိုန်လဝ်ဂှ်တှေ် အခိၚ်ဇကုဍိုက်ဗက်အာ Bus ကာမ္ဂး ပလတ်ကၠတ်ဏာဖုၚ်ဇကုကီုကဵုဒှ်၊ ဝိုတ်တလိၚ်စအာဖုၚ်ဇကု ပ္ဍဲမွဲမွဲဒၞာဲကဵုဒှ်၊ Save ဂိုတ်စွံလဝ် post ဏံ သွက်ကိစ္စဇကုညိ သာ်ဝွံ ကဵုလဝ် Credit တုဲ နူကဵု page Cooking & News ဂှ်မွဲကဆံၚ် ပတိုန်လဝ်ပရိုၚ်ပတောံဂှ်ရ။ ပရိုၚ်ဂှ် တိုန်အာတုဲ ညးကလေၚ်ပါ်ပရအ်လဝ် လၟိဟ်(၇၈၈)တၠ ဒှ်ကၠုၚ်ရ။

ပရိုၚ်ဂှ် နူကဵုဂကောံစၟဳစၟတ်ပရိုၚ် ဒး၊ ဟွံးဒး၊ ဒးချပ်ပိုဲတအ် ကလေၚ်စၟဳစၟတ်ရံၚ်တုဲ ဒှ်မံၚ်ပရိုၚ်ပတောံမွဲဂှ် ပိုဲစၟတ်သ္တီလဝ်ကီုရ။ မုဟိုတ်ဂွံစၟတ်သတီလဝ်ပရိုၚ်ပတောံမွဲဂှ်တှေ်gmail(cop@vsnl.net)ကဵဵုလဝ်ဏံဂှ် ဒှ်မံၚ် gmail ရုၚ်ဗၠာဲသၟိၚ် နူဍုၚ်အိန္ဒိယတေံဂှ်တုဲ ပ္ဍဲသၞာံ၂၀၁၇ ဂှ် ဟိုတ်နူကဵု gmail ညးတအ် ဒဒုၚ်ၜံက်သာဲဗောပ်(hack)ထောံဂှ်ရ ညးတအ်ကဵုကၟတ်ထောံလဝ်ဂှ်လေဝ် ဂွံတီကေတ်ရ။

ပရိုၚ်ပြးတိတ်ကၠုၚ်မံၚ်ဗီုလၟုဟ်ဏံဂှ် နူကဵုဍုၚ်အိန္ဒိယတေံလေဝ် တုဲကၠုၚ်သၞာံ၂၀၁၅ ဂှ်လေဝ် ကေၚ်မံက်ပြးတိတ်ကၠုၚ်လဝ်တုဲရ။ တုဲပၠန် ကိစ္စပရောပရာဏံဂှ်တုဲ ဒဒှ်ရ တၚ်နၚ်ပရိုၚ်ဗၠေတ်တ်မွဲဂှ် ညးတအ်ကလေၚ်သောၚ်ကလးလဝ်နွံရ။ ဟိုတ်ဒှ်သာ်ဂှ်ရ ပရိုၚ်ပြးတိတ်ကၠုၚ်မံၚ်လၟုဟ်ဏံဂှ် တၚ်နၚ်ပရိုၚ်လေဝ်ဟွံဍာံပြ ဒုၚ်သ္ဇိုၚ်လဝ်ကဵုဍုၚ်သ္အာၚ်တအ်ဂှ်တုဲ ဖန်ဇန်ပတောံပတိုန်မံၚ်ဂှ်ရ ပရိုၚ်ဏံဂှ် ဒှ်မံၚ်ပရိုၚ်ပတောံမွဲရောၚ် ပိုဲဂွံစၟတ်သ္တီလဝ်ကီုရ။

ပုရိသာတ် ညးမဗှ်မံၚ်လိက်ပရိုၚ်တအ်လေဝ် ဆဵုတမ်ရိုဟ်ပရိုၚ်မွဲမွဲမ္ဂးလ္ပပတှေ်စှေ်စိုတ်ပြဟ်ဏီတုဲ ဗက်ဂၠာဲစၟဳစၟတ်ရံၚ် နူကဵဵုဌာနပရိုၚ်တအ်ဂှ်ကၠာညိ။ တုဲပၠန် တၚ်နၚ်ပရိုၚ်ဇကုဆဵုလဝ်တအ်ဂှ် ဒှ်မာန်မံၚ်ရဟာ ပရိုၚ်ဖန်ဇန်ကေတ်လဝ်ဟာဂှ် ဗက်ဂၠာဲစၟဳစၟတ်ရံၚ်ချိုတ်တ်ဗၠိုတ်တ်တုဲမှ ပတှေ်စှေ်စိုတ်ပါ်ပရအ်ညိဂှ်လေဝ် မိက်ဂွံဗတိုက်ဖ္အောဝ်ဏာကီုရ။