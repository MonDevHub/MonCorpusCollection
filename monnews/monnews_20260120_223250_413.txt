ဟိုတ်နူကပေါတ်ၚုဟ်က္ဍၚ်တုဲ ပရေၚ်သိုၚ်ခၞံနာနာတအ်လေဝ် ၚုဟ်တိုန်အာဗဒဲါကဝက်

မိလတိုပ်၊ အဝ်ဂါတ် ၂၄၊ ၂၀၂၂

ဟိုတ်နူကပေါတ်သိုၚ်ခၞံတအ် ၚုဟ်က္ဍၚ်ဗက်တိုန်ဗွဝ်ဖျာတၞဟ်တၞဟ်တအ်ကီုတုဲ ပရေၚ်သိုၚ်ခၞံနာနာတအ်လေဝ် ၚုဟ် ပဵုတိုန်အာဗဒဲါကဝက်ဒှ်ရောၚ် ညးသိုၚ်ခၞံတအ် ဟီုရ။

ညးတၠသ္ၚိတအ် ရန်လဝ်သွက်ဂွံသိုၚ်သ္ၚိ တာန်ၜိုတ် (၂၀၀) ကိုဋ်ဂှ် ဟိုတ်နူၚုဟ်ကပေါတ်နာနာသာ် က္ဍၚ်တိုန်ဂှ်တုဲ ၜိုတ်ရန်လဝ်ဂှ် ပဵုတိုန်အာဗဒဲါကဝက်ဒှ်ရောၚ် တၠသ္ၚိသိုၚ်ခၞံဒၟံၚ်သ္ၚိနူပွိုၚ်ဍုၚ်ဇြပ်ဗုမွဲတၠ ဟီုဗီုဏံရ။

 တဲကၠာဂှ် ချိၚ်တော်လဝ်ကဵုလှုဲ အကြာ (၂၀၀) ရ၊ ကဵုရဲကၠောန်လေဝ် တော်လဝ်တုဲရ၊ ရာန်လဝ်ကပေါတ်လေဝ် ၜိုတ်ကရိုက်တုဲရ၊ အဃောကၠောန်ဂှ် ကပေါတ်ၚုဟ်က္ဍၚ်တိုန်တုဲတှေ် ၜိုတ်တော်လဝ်ဂှ် ပဵုတိုန်အာကြပ်ကဝက်ပၠန် ညးသိုၚ်ခၞံသ္ၚိ နာဲဝေန်ကျဳ နူဍုၚ်ဇြပ်ဗု ဟီုရ။

ကပေါတ်သိုၚ်သ္ၚိဂှ် စတံနူတိဗဳလာတ်ကီု ပသဲကီု ကပေါတ်နာနာဂှ် ၚုဟ်သၠုၚ်တိုန်မွဲစွံကဵု ကပေါတ်တၞဟ်တၞဟ်ကီုတုဲ ပရေၚ်သိုၚ်ခၞံလ္ၚဵု ဒးဒေံါဇူအာနွံရ။

 ပိုဲသိုၚ်မံၚ်ဘာမွဲမ ရာန်အာ သိုၚ်အာ ရာန်အာ သိုၚ်အာ၊ လၟုဟ်ကပေါတ်ထပ်တိုန်ပၠန်တုဲ အဃောသိုၚ်ဂှ် ဒးဒေံါဇူလဝ်မွဲလစုတ် ဒးမၚ်ရံၚ်ၚုဟ်ကပေါတ်မွဲလစုတ် တၠကမၠောန်သိုၚ်ခၞံဒၟံၚ် ဘာကောန်ဂကူမန် ပ္ဍဲပွိုၚ်ဍုၚ်ဇြပ်ဗုမွဲတၠ ဟီုရ။

အကြာဂိတုအဝ်ဂါတ်ဏံဂှ် ကပေါတ်စၞစသုၚ်ကီု၊ ကပေါတ်သိုၚ်ခၞံနာနာတအ်ကီု၊ ဗွဝ်ဖျာအိုတ်သီုဂှ် ၚုဟ်သၠုၚ်က္ဍၚ် တိုန်ဖအိုတ်တုဲ ပရေၚ်သိုၚ်ခၞံနာနာတအ် ဒးဆဵုဂဗဒၟံၚ် ပရေၚ်အကြေပ်အဂြတ်သြန်ရ။