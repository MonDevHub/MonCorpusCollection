အစဳဇန်တ္ၚဲဏံ က္ဍိုက်ပ်တုဲ ပံက်လဝ်တန်ဗ္တောန် ဘာပရေၚ်အုပ်ဓုပ်ကောပ်ကာဲ ကေုာံ ဍာ်ဒ္ကေဝ်ပရေၚ်အာက္ဍိုပ်

မာံသုခ၊ ဂိတုအဝ်ဂါတ် ၂၆၊ ၂၀၂၂

ပ္ဍဲစၟတ်တ္ၚဲ 23/24.8.2022 ဂှ် နူကဵုအစဳဇန်တ္ၚဲဏံ ကျာ်ဇၞော်အ္စာကောသလ္လ က္ဍိုက်ပ်တုဲ ပံက်ဏာလဝ်တန်ဗ္တောန် ပရေၚ်အုပ်ဓုပ်ကောပ်ကာဲ ကေုာံ ဍာ်ဒ္ကေဝ်ပရေၚ်အာက္ဍိုပ် ပ္ဍဲဋ္ဌာန-ဘာဇၞော် ကွာန်ကြုၚ်ခယာၚ် ပွိုၚ်ဍုၚ်လှာဒကှ် ပွိုၚ် (၂) တ္ၚဲနွံရ။

ဘာဏံဝွံ ရန်ကဵုဂွံသၠုၚ်ပတိုန်အသိၚ် နဲကဲပရေၚ်အုပ်ဓုပ်အုပ်ကာဲ ကေုာံ ပရေၚ်အာက္ဍိုပ် ပ္ဍဲအကြာအုပ်ဓုပ်ကွာန်ကီု သၟတ်တအ်ကီု သၚ်တအ်ကီု ပ္ဍဲဂကောံနာနာ အကြာဒေသလှာဒကှ်တအ်ကီုတုဲ ပံက်ကၠုၚ်လဝ်ရ။

 သၟတ်တအ်ကီု ညးဂကောံကွပ်စုၚ် ဂွံကၠိုဟ်အာ သ္ဇိုၚ်နဲကဲအုပ်ဓုပ်ကောပ်ကာဲ အကြာဂကောံ အကြာဇကုဇကုလေပ်တုဲ ပံက်အာအကြာအခိၚ်ဂၠေံဂၠေံ ပွိုၚ်ၜါတ္ၚဲရ၊ ကၠိုဟ်ကေတ်လဝ် သ္ဇိုၚ်နဲကဲကောပ်ကာဲဂကောံ ကေုာံ ပရေၚ်အာက္ဍိုပ်ဏံမှလေဝ် ပ္ဍဲဂကောံအကြာဇကုကဵုဇကုဂှ် အာလောဲပြေပြံၚ်မာန်ဏောၚ် သာ်ဏံ ညးက္ဍိုပ်အစဳဇန်တ္ၚဲဏံ ကျာ်ဇၞော်အ္စာကောသလ္လ ဘာဝေသာလဳပလိုတ် ဟီုမြော်ဏာ ပ္ဍဲအခိၚ်ပံက်အသေအဟာန်တန်ဗ္တောန်ဂှ်ရ။

ပ္ဍဲတန်ဗ္တောန်ဏံဝွံ ကော်ဘိက်လဝ်အ္စာတန်ဗ္တောန် နာဲလွဳအံၚ် ဗ္တောန်ထ္ၜးကဵုအာတုဲ သၟတ်ကီု၊ သၚ်ကီု၊ အုပ်ဓုပ်ကွာန်ကီု ဖအိုတ်လၟိဟ်မၞိဟ် (၇၀) တၠပြၚ် တိုန်စိုပ်ကတ်လ္ၚတ်လဝ်နွံရ။

စပ်ကဵုတန်ဗ္တောန်ဝွံ လက်သဏ်ညးအာက္ဍိုပ်၊ ဗီုပြၚ်ဒက်ပ္တန်ဂကောံ၊ ဗီုဂကောံဂွံအာဍာ်ဇမၠိၚ်မာန်၊ ဗီုဂွံဗပေၚ်အာဍာ်ဒ္ကေဝ်ညးအာက္ဍိုပ်ဂကောံ ကေုာံ ကောန်ဂကောံတအ် ပါလုပ်ရ။

ပ္ဍဲဒေသလှာဒကှ် စပ်ကဵုတန်ဗ္တောန်ဂှ် နကဵု အစဳဇန်တ္ၚဲဏံ ဖန်ဇန်တုဲ တုဲကၠုၚ်စၟတ်တ္ၚဲ July.2.3,2022 ဂှ်လေဝ် ပွိုၚ်ၜါတ္ၚဲ ညးထ္ၜးနဲကဲ နာဲဇာတိနာဲ နကဵုက္ဍိုပ်လိက် နဲကဲချူဒွက်၊ နဲကဲဟီုဂလာန်ဂှ် ကေၚ်ပံက်ကၠုၚ်လဝ် ပ္ဍဲဋ္ဌာန ဘာဝေသာလဳပလိုတ်နွံရ။