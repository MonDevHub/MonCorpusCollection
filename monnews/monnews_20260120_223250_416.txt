ဗွဝ်ဖျာဆက်ထပက်တိုန် ဒဵုစိုပ်မတ်ဗြဲဏီဟာ?

ထဝ်လျိုၚ်မွဲဒကေဝ် ကြပ် (၃၀) ကိုဋ်၊ ၚုဟ်ကၠေၚ်ဓာတ်မွဲလဳတာ ကြပ် (၃၀၀၀)၊ ကၠေၚ်ဒဳဇြေဝ် ကြပ် (၄၀၀၀)၊ ၚုဟ်လှာဲသြန် သြန်ဗၟာ (၁) ဒကေဝ် သြန်သေံ (၁၀၀) ၝာတ်ဂှ် ဟွံကေၚ်မိၚ်မွဲလှေ် တ္ၚဲဏံ ဂွံမိၚ် ဂွံဆဵုကၠုၚ်ဣရ။

နကဵုအသိၚ်အလိုန် ပရေၚ်ဗွဝ်ဖျာတိုန်ဂှ်တုဲ မပ္တံကဵု ကပေါတ်အရပ်စပ်မၞိဟ်တအ်၊ စၞစ စၞသုၚ်တအ်၊ ဗၞိက်ဖျာနာနာသာ်ဂှ် ၚုဟ်က္ဍၚ်သၠုၚ်တိုန်ဒၟံၚ်ဖိုဟ်ရ။

ဟိုတ်နူပရေၚ်ဗွဝ်ဖျာ သၠုၚ်က္ဍၚ်တိုန်သာ်ဂှ်တုဲ အကြာဂၠံၚ်ဍာန်ဂှ် ယာန်ကွဳစက်တအ်အောန်စှေ်ကၠုၚ်၊ ပ္ဍဲဆေၚ်သွံရာန် ဗၞိက်တအ် မၞိဟ်အောန်ကြဳစှေ်ကၠုၚ်၊ ဆေၚ်ဖျာသွံရာန်ကပေါတ်အရပ်စပ်နာနာသာ်ဂှ် မၞိဟ်အောန်ကြဳစှေ်ဒၟံၚ်သိုက် သိုက်ရ။

ပရေၚ်ဗွဝ်ဖျာကတဵုဒှ်သာ်ဏံတုဲ လ္တူဍုၚ်လ္ၚဵု ပ္ဍဲကွာန်လ္ၚဵု ပရေၚ်ကၠတ်ဂၠံက်ဒြပ်အရပ်အရာ၊ ပရေၚ်ပၠံၚ်ၜးကွဳလိုန်ဓာတ်၊ ပရေၚ်ဗတိုက်ထဝ်သြန် ကတဵုဒှ်ကၠုၚ်ဆက်ဆက်ရ။

ပ္ဍဲကဵုဂြောဝ်ဂတာ(သ္ၚိကၟိန်) မွဲမွဲဂှ် သြန်လုပ်ဂှ်လၟိဟ်အောန် သြန်လ္ပာ်တိတ်ဂှ် လၟိဟ်ဂၠိုၚ်ရ။ သြန်လ္ပာ်လုပ်ဂှ် အောန်စှေ် တုဲ လအ်တိုန်ညိမ္ဂး ခက်ခုဲ၊ ဒးဇီုကပိုက်ကၠုၚ်ကဵု ပရေၚ်စသုၚ်ရ။

ဟိုတ်ဂှ်ရ ပၟိက်ဇၞော်ဟွံမွဲ မွဲသာ် ကမၠောန်ကေၚ်ကာသြန်ဒးတိတ်ဂှ် ၜိုတ်ဖအောန်ဖျေံဂွံ ဒးဖအောန်ဖျေံထေက်တုဲ ပေဲါသဘၚ်ပရေၚ်အခိုက်ကၞာ ပ္ဍဲကွာန် ပ္ဍဲဒေသတအ်ဂှ် ၜိုတ်ဖအောန်ဖျေံဂွံ ဒးဖအောန်ဖျေံထေက်ရ။

ပရေၚ်ဗွဝ်ဖျာဂှ် ဆက်ထလာ်တိုန်အာဒၟံၚ် အတိုၚ်ဏံမ္ဂး ဟွံလအ် သွက်ဒးဒှ်ဒဒိုက်၊ သွက်ဒးဒှ်ခက်ခုဲကဵု ပရေၚ်စသုၚ်တုဲ ညးဒိုက်ဂတ်တအ် ပရေၚ်ကၠောဝ်ဗျဵု ကတဵုဒှ်ကၠုၚ်မာန်ရ။

ဟိုတ်အဆက်စပ်ပရေၚ်ဍုၚ်ကွာန်၊ ဟိုတ်ဆက်စပ်ဗွဝ်ဖျာဂၠးတိတုဲ ၚုဟ်ထဝ်တိုန်၊ ၚုဟ်ဖျာတိုန်၊ ၚုဟ်ကပေါတ်ကြိ ယာတိုန် ဗွဝ်ဖျာတိုန်ဒၟံၚ်ဗီုဏံဂှ် လ္ပကဵုဆက်ထလာ်တိုန်အာ ဒဵုစိုပ်မတ်ဗြဲညိဂှ် ဗယာပ်ဖျေံဏာမေတ္တာရ။