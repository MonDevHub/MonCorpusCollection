ကမ္မတဳသ္ပစၞးကဵု အ္စာဘာမန် ဗ္တောန်လိက် ပ္ဍဲဘာအလဵုအသဳ ဒးနွံထေက်

မာံသုခ၊ ဂိတုအဝ်ဂါတ် ၁၃၊ ၂၀၂၂

အ္စာဘာဗ္တောန်လိက်မန် ပ္ဍဲဘာတန်အလဵုအသဳ (Teaching Assistant) ကဵု အ္စာဘာ (Language Teacher) တအ်ဂှ် ဒှ်ကၠုၚ်အခက်ခုဲပ္ဍဲဘာမွဲမွဲမ္ဂး ကဵုညးလဵုမွဲ ဂွံအာတ်ရီုဗၚ်ပတိုန်ထ္ၜး ဟွံမွဲဂှ်ရ သွက်အ္စာမန် ပ္ဍဲဘာတန်အလဵုအသဳတအ် ဂွံသ္ပဗဓါန်ဂှ်မ္ဂး ကမ္မတဳသ္ပစၞးကဵု အ္စာဘာမန်မွဲ ဒးနွံထေက်ရောၚ် အ္စာဘာမန် ဗ္တောန်လိက် ပ္ဍဲဘာတန်အလဵုအသဳ ပွိုၚ်ဍုၚ်ကျာ်မြဟ်တအ် အာတ်မိက်လဝ် ဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ အလုံပွိုၚ်ဍုၚ်ကျာ်မြဟ်နွံရ။

 ခက်ခုဲဂှ်တှေ် ဗီုပြၚ်ပ္ဍဲပွိုၚ်ဍုၚ်ကျာ်မြဟ်ပိုဲ အ္စာဘာဗ္တောန်လိက်မန် ပ္ဍဲဘာတန်အလဵုအသဳ ညးမွဲကဵုညးမွဲ ဍေံဟွံတုပ်ပုဟ်၊ တုဲညိ လိက်မန်ပိုဲဗ္တောန်မံၚ် ပ္ဍဲဘာအလဵုအသဳဂှ်တှေ် ဗီုပြၚ်ဍေံစှေ်စှေ်ဟွံမွဲပုဟ်၊ ဟွံမွဲတှေ် ညံၚ်ဂွံတုပ် ညးဆက်စၠောံကဵုပိုဲကီု ဠပိုဲဒှ်ခက်ခုဲမွဲမွဲတှေ် ပိုဲဂွံပတိုန်ထ္ၜး ပိုဲဂွံပံက်ဩိုဟ်ကဵု ဂကောံမန်ပိုဲတအ်မွဲမွဲဂှ်တှေ် ဣလဵုဒှ်မိမပိုဲ ပိုဲဟွံတီ၊ ဇှ်ရတှေ် ပိုဲတအ်သဳကၠဳညးသ္ကံတုဲတှေ် ဆဵုဂဗလဝ်ကဵု ဂကောံဗ္တောန်လိက်မန် ကေုာံ ယေန်သၞာၚ်ဗုဒ္ဓဘာသာ အလုံပွိုၚ်ဍုၚ်ကျာ်မြဟ်နွံ သာ်ဏံ အ္စာဘာမန် ဗ္တောန်လိက်ပ္ဍဲဘာအလဵုအသဳ ပွိုၚ်ဍုၚ်ကျာ်မြဟ် မာံထဝ်နာဲ ဟီုရ။

နဲကဲဗ္တောန်လိက်မန် ပ္ဍဲဘာတန်အလဵုအသဳ ပွိုၚ်ဍုၚ်ကျာ်မြဟ်ဝွံ မွဲဘာကဵုမွဲဘာ သၞောတ်ဗီုပြၚ်ဗ္တောန်လိက်စှေ်စှေ် ဟွံဒှ်ကီု လိက်သွက်ဂွံဗ္တောန် ဘာလ္ၚဵုဟွံဂွံဏီတအ်ကီု ဘာလ္ၚဵု အ္စာဘာနုက်တိတ်အာတုဲ ဂွံထပ်စၞးဟွံမွဲဏီကီု ခက်ခုဲတအ်ဏံ ညးဂွံပတိုန်ထ္ၜး ညးဂွံဘိုၚ်ရေၚ်တၠုၚ် ကေတ်ကဵုလျိုၚ် သွက်အ္စာဘာမန်ဗ္တောန်လိက် ပ္ဍဲဘာတန်အလဵုအသဳတအ် ဟွံမွဲဂှ်ရ ညံၚ်ဂွံဒက်ပ္တန်ကဵု ကမ္မတဳသ္ပစၞး သွက်အ္စာဘာမန်တအ်မွဲဂှ် အ္စာဘာတအ်မိက်ဏာလဝ် ဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ အလုံပွိုၚ်ဍုၚ်ကျာ်မြဟ်ရ။

 ပ္ဍဲကောံဓရီု စၟတ်တ္ၚဲ 3.8.2022 ဂှ်တှေ် ဒဒှ်ရဋ္ဌာနလ္ၚဵုဂှ် ဗီုပြၚ်ဗ္တောန်လိက် လိက်ဟွံမွဲကီု ဂွံပံၚ်ဖက်အာကဵု အ္စာဘာအလဵုအသဳဂှ် ဖအိုတ်ဟွံသေၚ် ဘာလ္ၚဵု ခက်ခုဲဟွံပြေပြံၚ်နွံကီုတုဲတှေ် အ္စာဘာမန်တအ်ဂှ် သဳကၠဳတုဲတှေ် ဍေံတအ်အာတ်မံၚ် ဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ ပွိုၚ်ဍုၚ်ကျာ်မြဟ် ဗီုလဵုဘိုၚ်ကဵုဍေံတအ်မာန် ဍေံပတိုန်ထ္ၜး ပံက်ဩိုဟ်ကဵုပိုဲနွံ သာ်ဏံ ဥက္ကဋ္ဌ ဂကောံဗ္တောန်လိက်မန် ကေုာံ ယေန်သၞာၚ်ဗုဒ္ဓဘာသာ ပွိုၚ်ဍုၚ်ကျာ်မြဟ် ကျာ်ဇၞော်အ္စာသုမန ဟီုမြော်ရ။

ဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ ပွိုၚ်ဍုၚ်ကျာ်မြဟ်တအ်ဝွံ မွဲနဲမွဲဗီု ဟွံသေၚ်မ္ဂး ဂကောံဘိုၚ်ပြုပြေၚ်ပတိုန်ထ္ၜး သွက်ပရေၚ်ခက်ခုဲအ္စာဘာမန် ဗ္တောန်လိက်ပ္ဍဲဘာတန်အလဵုအသဳ ပွိုၚ်ဍုၚ်ကျာ်မြဟ်တအ် ညံၚ်ဂွံဒှ်ကၠုၚ်မာန်ဂှ် နူကဵုဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ ဆက်ပတိုန်ထ္ၜးအာကဵု ဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ အဆံၚ်ဗဟဵုတုဲ သွက်ဂွံကော်အာ ကောံဓရီုဂတဏံပၠန်နွံရ။

ပ္ဍဲပွိုၚ်ဍုၚ်ကျာ်မြဟ်ဝွံ ဘာဗ္တောန်မံၚ်လိက်မန် ပ္ဍဲဘာတန်အလဵုအသဳဖအိုတ် (၂၈) ဘာနွံတုဲ အ္စာဘာ (Teaching Assistant) (ဗ္တောန်ကၠာဲဘာသာမန်ကၠိုဟ်တ္ၚဲ) ကေုာံ အ္စာဘာ (မွဲတ္ၚဲမွဲအခိၚ်) (Language Teacher) ဖအိုတ် နွံ (၄၆) တၠရ။