ပရေၚ်ပၠံၚ်ၜး ဒှ်ဂၠိုၚ်တိုန်

မိလတိုပ်၊ ဂိတုအဝ်ဂါတ် ၁၄၊ ၂၀၂၂

ပ္ဍဲအကြာကပေါတ်ဗွဝ်ဖျာတိုန်ဏံဂှ် ပရေၚ်ကၠတ်ဂၠံက်၊ ပရေၚ်ပၠံၚ်ၜး ဂၠိုၚ်တိုန်ကၠုၚ်ရောၚ် ညးဒေသပွိုၚ်ဍုၚ်ဇြပ်ဗုတအ် ဟီုရ။

ပရေၚ်ကၠတ်ဂၠံၚ်ပ္ဍဲသ္ၚိတအ်ကီု ပရေၚ်ပၠံၚ်ၜးကပေါတ် အကြာဂၠံၚ်ဍာန်တအ်ကီု က္တဵုဒှ်ဂၠိုၚ်ကၠုၚ်တုဲ အာကၠုၚ်တိတ်မ္ဂး ဒးစွံသတိရောၚ် ညးကေၚ်ဒးဒုၚ်ပၠံၚ်ကပေါတ် နူပွိုၚ်ဍုၚ်ဇြပ်ဗုမွဲတၠ ဟီုဗီုဏံရ။

 ကောန်ရဲအဲကၠောန်မံၚ်ကၠအ် ညးတေံမွဲဓဝ် ရဲကၠုၚ်ပၠံၚ်ကေတ် ကွဳလိုန်ဓာတ်ညးတေံဂှ် ကၠုၚ်ကဵုမြ ဍေံဟီု ထောံကွဳဂှ် မၞိဟ်ဂှ်ဂြိပ်၊ ညးတေံဟွံကဵုကွဳလိုန်ဓါတ်ညးတေံ ဍေံဗါ်ညးတေံဂှ် ညးတေံရပ်ဂွံမြဍေံ ဍေံထပ်ဗါ်စုတ်ဂှ် ဒးအာကအ်ညးတေံညိ ကွဳဂှ် ဍေံကေတ်ဏာ၊ မၞိဟ်ဂှ် ဒးဟွံကျေဝ်တုဲတှေ် ဒးတိုန်ရုၚ်ဂဥုဲ ဟွံချိုတ်ဟဂှ် တၠကၠအ် မၞိဟ်ဒး ဒုၚ်ဗါ်လဝ် နူကွာန်ဝါကလိၚ် ပွိုၚ်ဍုၚ်ဇြပ်ဗုမွဲတၠ ဟီုလဴထ္ၜးရ။

ပ္ဍဲအကြာသ္ၚိကီု အကြာဂၠံၚ်ဍာန်ကီု ပရေၚ်ကၠတ်ဂၠံက် ပရေၚ်ပၠံၚ်ၜးဂှ် ကွာန်အတေံ ကွာန်အဏံ မွဲဏှေအ်မွဲဏှေအ် ဂွံမိၚ်တုဲ က္တဵုဒှ်ဂၠိုၚ်ကၠုၚ်ဒၟံၚ်ရ။

 ဆေၚ်သွံဂၠိက်ယာတ်မွဲဆေၚ်ဂှ် ဒမၠဟာ ရဲကၠုၚ်ပၠံၚ်ကေတ်ကပေါတ်ဟာ ဟီုဟွံဒး၊ ဍေံမၞိဟ် ပန် / မသုန်မွဲတဲ ဍေံဗိုၚ်လဝ်တုဲတှေ် ကပေါတ်ဂၠိက်ယာတ်ၜိုတ်နွံ၊ စတမ်နူထဳဝဳ ပ္ဍဲသ္ၚိတအ်ဂှ် ကပေါတ်ပ္ဍဲသ္ၚိနွံၚုဟ်မးတအ်ဂှ် ဍေံကေတ်ဏာအိုတ်တး တၠသ္ၚိဒးဒုၚ်ပၠံၚ်ကေတ်ကပေါတ်သ္ၚိ နူပွိုၚ်ဍုၚ်ဇြပ်ဗုမွဲတၠ ဟီုလဴထ္ၜးရ။

ပ္ဍဲကာလၚုဟ်ကပေါတ်ဗွဝ်ဖျာက္ဍၚ်တိုန်ဒၟံၚ်ဏံဂှ် ပ္ဍဲပွိုၚ်ဍုၚ်ဇြပ်ဗုသၟးဟွံက ပရေၚ်ကၠတ်ဂၠံက်၊ ပရေၚ်ပၠံၚ်ၜးဏံ ပွိုၚ်ဍုၚ်ဇဳ ကတဵုဒှ်ဂၠိုၚ်တိုန်ဒၟံၚ်ရောၚ်ဂှ် ဂွံမိၚ်ကၠုၚ် မွဲဏှေအ်မွဲဏှေအ်ရ။