ရန်ကဵုပရေၚ်ဂီုကၠီုတုဲ တ္ၚဲပၠန်ဂတးမန် သဘၚ်ရတ်ဗိုတ် (၇၅) ဝါဏံ နကဵုဗွိုၚ်ခ္ဍန်ခ္ဍန် ကၠောန်အာပ္ဍဲၝောံခန်မွဲမွဲဒၞာဲရောၚ်

မိလတိုပ်၊ ဂိတုဂျူလာၚ် ၂၉၊ ၂၀၂၂

တ္ၚဲပၠန်ဂတးမန် သဘၚ်ရတ်ဗိုတ် (၇၅) ဝါဏံဂှ် ရန်ကဵုပရေၚ်ဂီုကၠီုတုဲ ဗီုပြၚ်ဗွိုၚ်ခ္ဍန်ခ္ဍန် ကၠောန်အာ ပ္ဍဲၝောံခန်မွဲမွဲဒၞာဲရရောၚ် ညးနွံလျိုၚ်ကမ္မတဳကၠောန်ဗဒှ်မွဲတၠ ဟီုလဴထ္ၜးသာ်ဝွံရ။

 ပိုဲရံၚ်ကဵု ပရေၚ်ဂီုကၠီုတုဲတှေ် အသေအဟာန် တ္ၚဲပၠန်ဂတးမန် မရနုက်ကဵု (၇၅) ဝါ (သဘၚ်ရတ်ဗိုတ်) သၞာံဏံ နကဵုဗွိုၚ်ခ္ဍန်ခ္ဍန် ကၠောန်အာပ္ဍဲၝောံခန် မွဲမွဲဒၞာဲရောၚ်၊ ပ္ဍဲဘာရာမညရဋ္ဌ ဠဒှ်တှေ် ဒှ်ရောၚ်၊ ဟွံသေၚ်ပုဟ်တှေ် ပ္ဍဲဟဝ်တေဝ်မွဲမွဲဒၞာဲဟာ ပိုဲဇန်လဝ်ဗီုဂှ်ဍေံနွံ နာဲစိစောန် ဟီုရ။

ပ္ဍဲကဵုအသေအဟာန် တ္ၚဲပၠန်ဂတးမန် သဘၚ်ရတ်ဗိုတ် (၇၅) ဝါဂှ် အစဳဇန်တၟေၚ်ကွေံကွေံ ဟွံမွဲရောၚ်ဂှ်လေဝ် နာဲစိ စောန် ဆက်ဟီုသာ်ဝွံရ။

 အစဳဇန်တၟေၚ်တၟေၚ်ဂှ်လေဝ် ဟွံသေၚ်ပုဟ် ဗီုပြၚ်ဝေၚ်ဇြဟတ်တေအ်ဗဝ်ဟာ၊ တုဲတှေ် ပ္တိတ်အာဒွက်စၟတ်သမ္တီ သဘၚ်ရတ်ဗိုတ် (၇၅) ဝါဏံနွံ၊ ပဲါနူဂှ်ပၠန်တှေ် ဗီုပြၚ်သၟာန်သွဟ်မွဲမွဲဟာ? ရမျာၚ်သၟတ်တအ် သၚ်တအ် ညးဍုၚ်ကွာန် တအ် ညံၚ်ဂွံပါဇဳ ဗီုဏံချပ်လဝ်ဂှ်နွံ၊ ပဲါနူဏံပၠန် မုဒးကၠောန်ထေက် ပ္ဍဲကောံဓရီုဂတဏံ ပိုဲထပ်ချပ်အာပၠန်ဏောၚ် နာဲစိစောန် ဆက်ဟီုထ္ၜးရ။

ရမျာၚ်အကြီု တ္ၚဲပၠန်ဂတးမန် သဘၚ်ရတ်ဗိုတ် (၇၅) ဝါ သၞာံဏံ လညာတ်ပၠန်ဂတးမၞး ဒးဒှ်သွက်ဂကူ ဂှ် နူကဵုကမ္မတဳကၠောန်ဗဒှ်တအ် ဖျေံလဝ်နွံရ။

တ္ၚဲပၠန်ဂတးမန်ဝွံ စတမ်နူကဵု ဗိုလ်တုၚ်ကဵု နာဲပါန်တာ ကေုာံ သၟတ် (၂၀) တၠတအ် ပ္ဍဲသက္ကရာဇ်ဍုၚ် (၁၃၁၀)၊ ဂိတုခ္ဍဲသဳပေၚ်ဂှ် စသီလွဟ် ပ္ဍဲဗဒိုပ်ဗၠာဲသၟိၚ် ကွာန်ထဝ်ပၠၚ် (ပွိုၚ်ဍုၚ်ဘာအၚ်) တုဲ ဂကူမန်တအ် စၟတ်သမ္တီကၠုၚ် တ္ၚဲပၠန်ဂတးမန် ပ္ဍဲလိက်ဝၚ်ရ။

တ္ၚဲပၠန်ဂတးမန် လၟေၚ်သၞာံတုဲတုဲကၠုၚ်တေံမ္ဂး ဂကောံနာနာ နူဒေသဇဳ ဇက်ကောံအာ သ္ပဂါရဝ ပ္ဍဲကုန်အာဇာနဲ ကျာ်ဒဵုဝၚ်ဝိၚ် ဇရေၚ်ကျာ်ပံက်ၜါ ပွိုၚ်ဍုၚ်မုဟ်ဍုၚ်ဂှ်တုဲ အသေအဟာန် ဖျေံပ္ကဴကဝး၊ က္ဍိုပ်သ္ကိုပ်လ္ၚဵု ဟီုဂလာန်၊ ဗှ်ဝၚ်ပၠန် ဂတး ရဴသာ်ဝွံ ကၠောန်ဗဒှ်ကၠုၚ် အစဳဇန်နွံရ။