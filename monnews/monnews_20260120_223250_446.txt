တ္ၚဲပၠန်ဂတးဏံ ညံၚ်ဂွံလ္ဇံက်အာ ရုပ်နာဲပါန်တာ ပ္ဍဲဌာန်တိုပ်အသုက်ညး ကွာန်ဝါဂၠံၚ်

မိလတိုပ်၊ ဂျူလာၚ် ၂၇၊ ၂၀၂၂

ပ္ဍဲဂိတုခ္ဍဲသဳပေၚ် တ္ၚဲပၠန်ဂတးမန် သဘၚ်ရတ်ဗိုတ် (၇၅) ဝါဏံ ညံၚ်ဂွံလ္ဇံက်အာ ရုပ်နာဲပါန်တာ ပ္ဍဲဌာန်တိုပ်သုက်ညး ကွာန်ဝါဂၠံၚ် ပွိုၚ်ဍုၚ်ဇြပ်ဗုဂှ်ရောၚ် နာယက ကမ္မတဳကၠောန်ဗဒှ်ရုပ် နာဲတၠဆာန် ဟီုရ။

 ရုပ်ဂှ် ကၠောန်တုဲမံၚ်ရ ဒၞာဲစွံဂှ်ရ ကၠောန်မံၚ်ဖိုဟ်၊ ချိၚ်လဝ်တှေ် တ္ၚဲပၠန်ဂတးဏံ လ္ဇံက်ဏောၚ်ဖျေံလဝ်သာ်ဂှ်၊ ဆဂးတှေ် တ္ၚဲသဳခ္ဍဲသဳပေၚ်ဂှ် ရံၚ်ကဵုခမဳသၚ်တအ် ဟွံသၠးတုဲတှေ် လ္ဇံက်ဂှ် ပရဟ်(ပြဟ်)ထောံမွဲတ္ၚဲဏောၚ် သာ်ဏံ နာဲတၠဆာန် ဟီုရ။

ညးအာဂတပၠတရဴ ပရေၚ်ပၠန်ဂတးမန် နာဲပါန်တာဝွံ ၜိုန်ရညးဖံက်ကၠုၚ်ဂၠံၚ် ဝၚ်ပၠန်ဂတးမန်ဂှ်ကီုလေဝ် ပ္ဍဲလိက်ဝၚ်ဗွဲမဂၠိုၚ်ကီု၊ သၟတ်တအ် ခေတ်ဗွဲကြဴဏံကီု ချူဓမံက်ပ္တိတ်အောန်ဂှ်တုဲ လ္တူဏံ ညးကွာန်ဝါဂၠံၚ်တအ် စန်ပကောံတုဲ ဒက်ပ္တန်ကၠုၚ် သွက်ဂွံကၠောန်ဗဒှ်ရုပ် နာဲပါန်တာရ။

 နာဲပါန်တာဂှ် ဇာတိညးရဲကွာန်လေဝ်ဒှ်ကီု မွဲသာ်ပၠန် ပ္ဍဲကဵုဝၚ်ပၠန်ဂတးတှေ် ညးဂှ် စတမ်ဍိုက်ဍိုပ်တုဲတှေ် ရပ်လွဟ် ပၠန်ဂတးမန် ညံၚ်ဂွံက္တဵုဒှ်ကၠုၚ်ဂှ်တှေ် ညးတအ်ဂိုတ်ဂစာန်ကၠုၚ်၊ တုဲပၠန် ပ္ဍဲလိက်ဝၚ်တအ်ကီု သၟတ်တအ်ကီု ဂွံဆဵုကေတ်အောန်မံၚ်၊ လ္တူသာ်ဂှ်ရ ထေက်ကဵုဒးပ္တိုန်စရာဲ မွဲမွဲဗီုထေက်ရောၚ် ဂးသာ်ဂှ်တုဲတှေ် ကၠောန်ပ္တိုန်ရုပ်ဏံ နာဲတၠဆာန် ဟီုရ။

ပၠန်ဂတးမန်ဂှ် စတမ်နူသက္ကရာဇ်ဍုၚ် (၁၃၁၀) ဂိတုခ္ဍဲသဳပေၚ် သက္ကရာဇ်ခရေတ် (1948 August 19) အခိၚ်နူဂယး (၆း၃၀) နာဍဳဂှ် ဗိုလ်တုၚ်၊ နာဲပါန်တာ က္ဍိုက်ပ်တုဲ သ္ဂံၚ်သၟတ် ၜိုတ် (၂၀) တၠတအ် စလုပ်ဗိုၚ် ပ္ဍဲဗဒိုပ်ဒပ်စဵုဒၞာ ကွာန်ထဝ်ပၠၚ် ပွိုၚ်ဍုၚ်ကအ်ကြိက်တုဲ စသီကၠုၚ်လွဟ်ဂှ် ပ္ဍဲဝၚ်မ္ဂး တ္ၚဲပၠန်ဂတးမန် ပြာကတ်ကၠုၚ်ရ။