ဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ အလုံဒေသရးမန် ပံက်ဘာကွတ်ဗ္တောန်အ္စာ ပ္ဍဲဒေသတ္ကအ်ခၟိုၚ်

မာံသုခ၊ ဂိတုဂျူလာၚ် ၃၀၊ ၂၀၂၂

စနူဂိတုခ္ဍဲသဳ (၁) မံက် စဵုစိုပ် (၇) မံက် နူကဵုဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ အလုံဒေသရးမန် ပံၚ်တောဲကဵု ဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ ဒေသတ္ကအ်ခၟိုၚ်တုဲ ပံက်အာတန်ဗ္တောန်ကွတ်အ္စာ ပွိုၚ် (၇) တ္ၚဲနွံရ။

ရန်ကဵုနဲကဲဗ္တောန်လိက်မန်ဥတုကညၚ် ညံၚ်ဂွံဒှ်မွဲဗီုပြၚ်ဓဝ်ကီု နကဵုသၞောတ်ဗီုပြၚ်စှေ်စှေ် နဲကဲတၟိ သွက်ဂွံဗ္တောန်အာမာန်ကီုတုဲ အစဳဇန်ပံက်တန်ဗ္တောန်ကွတ်အ္စာဏံ ကတဵုဒှ်ကၠုၚ်ရ။

 ရံၚ်ကေတ်ကဵု အခိၚ်အခါကာလတှေ် နဲကဲဗ္တောန်လိက်တအ်ဂှ်ညံၚ်ဍေံဂွံတၟိတိုန် အာမံၚ်နဲကဲညးကဵုညး ညံၚ်ဟွံဂွံဒှ်၊ နဲကဲမွဲဗီုပြၚ်ဓဝ် ဒးနွံထေက်ဏောၚ် ပိုဲချပ်ညးသ္ကံတုဲတှေ် ဒှ်ပံက်ကၠုၚ်တန်ဗ္တောန်ဏံ၊ ပ္ဍဲတန်ဗ္တောန်ဏံဂှ်တှေ် နဲကဲဗ္တောန် CCA ပါဏောၚ်၊ သွာၚ်စပ်ကဵုယေန်သၞာၚ်ဗုဒ္ဓဘာသာ သွာၚ်ဓမ္မသကူမန်ပါဏောၚ်၊ ပံၚ်ပ္ကောံညးသ္ကံညးတုဲတှေ် ပံက်အာဘာကွတ်ဗ္တောန်အ္စာဏံ သာ်ဏံ ကျာ်ဇၞော်အ္စာဝရဝံသ ဟီုရ။

ဘာဏံဝွံ ပ္ဍဲဒေသတ္ကအ်ခၟိုၚ် ဋ္ဌာနဘာဗ္တောန်မံၚ်လိက်မန်ဖအိုတ်တအ်ဂှ် မွဲဋ္ဌာနမ္ဂး အောန်အိုတ်အ္စာ (၃) တၠ ဒးတိုန်ဘာကွတ်ဏံတုဲ အ္စာဘာဗ္တောန်မံၚ်ဥတုကညၚ် လၟုဟ်ကေတ်မံၚ်တာလျိုၚ် အ္စာဗ္တောန်လိက်မန် ပ္ဍဲဘာအလဵုအသဳ (Teaching Assistant) ကဵု (Language Teacher) တအ်ဂှ်လေဝ် အာတ်အခေါၚ်ညးလျိုၚ်မဆေၚ်စပ်တုဲ တိုန်မံၚ်တန်ဗ္တောန်ကွတ်အ္စာဏံ နွံကီုတုဲ လၟိဟ်ကွးဘာတိုန်တန်ဗ္တောန်ကွတ်အ္စာဏံ ဖအိုတ် (၇၃) နွံတုဲ အ္စာတန်ဗ္တောန် (၇) တၠနွံရ။

ဘာကွတ်ဗ္တောန်အ္စာဗီုဏံဝွံ နူကဵုပွိုၚ်ဍုၚ်ကျာ်မြဟ်၊ ပွိုၚ်ဍုၚ်ပံၚ်၊ ကေၚ်ပံက်ကၠုၚ်လဝ်နွံတုဲ ဂတဏံ ပွိုၚ်ဍုၚ်သှေ်တအ်ဂှ် ညံၚ်ဂွံပံက်အာ ဇၟာပ်ပွိုၚ်ဍုၚ်မာန် စဳဇန်မံၚ်နွံတုဲ နူကဵုဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ အဆံၚ်ပွိုၚ်ဍုၚ် ကုပွိုၚ်ဍုၚ် မပံက်တန်ဗ္တောန်ကွတ်အ္စာတအ်ဂှ်ကဵု ဂကောံဗ္တောန်လိက်ပတ် ကေုာံ ယေန်သၞာၚ်ဗုဒ္ဓဘာသာ အလုံဒေသရမန် ဘိုၚ်ထံက်ပၚ်အာကဵု သြန် (၅၀၀၀၀၀) မသုန်ကိုဋ်တုဲ သီုဘိုၚ်ဂၠာဲအာကဵု အ္စာတန်ဗ္တောန်တအ်နွံရ။