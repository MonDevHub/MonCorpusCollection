ဓဝ်ညဳသာဂကူ ဒးနွံလၟိုန်

နူကဵုကောံဓရီုပရေၚ်ဂကူမန် (သၞာံ ၂၀၂၂) ဖျေံလဝ် သွက်ဂွံဒက်ပတန်အာ ဂကောံပံၚ်ကောံဂကူမန် (Mon Solidarity Association-MSA) ဂှ်တုဲ ဒက်ပတန်လဝ် ဂကောံဆက်စၠောံ (ဂကောံဗမံက်ရုပ်ရဴ ဂကောံပံၚ် ကောံဂကူမန်) မွဲဂကောံရ။

ပ္ဍဲကဵုဂကောံဆက်စၠောံ (ဗမံက်ရုပ်ရဴဂကောံပံၚ်ကောံဂကူမန်) ဂှ် ညးစၞးဗော်ဍုၚ်မန်တၟိ ၃ တၠ၊ ညးစၞးဗော်ညဳသၟဟ်မန် ၃ တၠ၊ ညးစၞးဗွိုၚ်ဂကောံမဟာဇန် (၅) တၠ ပံၚ် (၁၁) တၠပါလုပ်တုဲ လလအ်ဂွံဒက်ပတန် ဂကောံပံၚ်ကောံဂကူမန်မ္ဂး ဂကောံဆက်စၠောံ (၁၁) တၠဏံ ဆေၚ်စပ်ကဵုပရေၚ်ဂကူမ္ဂး သဳကၠဳပညဳပညပ် ဆက်စၠောံရေၚ်တၠုၚ်အာ ပရေၚ်ဂကူရ။

အတိုၚ်နူကဵုသ္ဂုတ်သွာတ် ကောံဓရီုပရေၚ်ဂကူမန် (သၞာံ ၂၀၂၂) တေံတုဲ ဂိတုဂျောန် (၂၂) ဂှ် ဂကောံဆက်စၠောံ (ပညဳပညပ်) တအ် ကၠောန်ကောံဓရီုကၠာအိုတ် ပ္ဍဲတိုက်ဗှ်လိက်နာဲယှိုဲကျေန် ဍုၚ်မတ်မလီုရ။

ပ္ဍဲကောံဓရီုဂှ် ညးစၞးဗော်ဍုၚ်မန်တၟိ၊ ညးစၞးဗော်ညဳသၟဟ်မန်၊ ညးစၞးဗွိုၚ်ဂကောံမဟာဇန် သီုပိဗွိုၚ်တိုန်စိုပ်ဇဳတုဲ စသဳကၠဳ ပရေၚ်ကမၠောန် ဆက်စပ်ပရေၚ်ဍုၚ်ကွာန်ကောန်ဂကူရ။

ပ္ဍဲကဵုကောံဓရီုဂှ် စပ်ကဵုပရေၚ်ဂွံဗမံက်ရုပ်ရဴ ချူဇန်တပ် သ္ဇိုၚ်သၞောဝ်ဥပဒေဒက်ပ္တန်ကၟိန်ဍုၚ်ဖေဝ်ဒရာ ကေုာံ သ္ဇိုၚ်သၞောဝ်ဥပဒေဒက်ပ္တန်ဍုၚ်မန် (တွဵုရးဍုၚ်မန်) ကီု၊ ပရေၚ်ဒက်ပ္တန် ဂကောံပံၚ်ကောံဂကူမန်ကီု၊ ပရေၚ်ဗ္တောန်လိက်မန် ပ္ဍဲဘာတန်အလဵုအသဳကီု သဳကၠဳလးဖျေံဏာ ပရေၚ်ကမၠောန်ရ။

ပ္ဍဲကဵုဂိတုဂျူလာၚ် (၃) ဂှ်လေဝ် ဂကောံသွာၚ်ချူဇန်တပ် သၞောဝ်ဥပဒေဖေဝ်ဒရာ ကေုာံ သၞောဝ်ဍုၚ်မန် ပိသွာၚ် (ဗော်ဍုၚ်မန်တၟိ၊ ဗော်ညဳသၟဟ်မန်၊ မဟာဇန်) တအ်လေဝ် သ္ပကောံဓရီုတုဲ သဳကၠဳလးဏာ ပရေၚ်ကမၠောန်နွံရ။

ဆေၚ်စပ်ကဵု ပရေၚ်ဍုၚ်ကွာန်ဂကူမန်မ္ဂး ဗွိုၚ်ပိဗွိုၚ် (ဗော်ဍုၚ်မန်တၟိ၊ ဗော်ညဳသၟဟ်မန်၊ ဗွိုၚ်ဂကောံမဟာဇန်) တအ် ပံၚ်ကောံဂ္ဇအ်သဳကၠဳမွဲစွံ၊ ချပ်ပရေၚ်ကမၠောန်ဂကူမွဲစွံဂှ် ပ္ဍဲပ္ၚံက် (၂၀၂၂) ဏံ ဒှ်ဗွဲတၟေၚ် ဟီုဂွံရ။

အကာဲအရာပရေၚ်ဍုၚ်ကွာန် တၠုၚ်လအာသာ်လဵုဒှ်ဒှ် ဆက်စပ်ပရေၚ်ဂကူမန်မ္ဂး ဗော်ပရေၚ်ဍုၚ်ကွာန်မွဲသွာၚ်ဓဝ် ဟွံရုပ်ဂပ် သွာၚ်ဇဳ ဒးပံၚ်ဗစပ်တုဲ ရေၚ်တၠုၚ်အာ ပရေၚ်ဍုၚ်ကွာန်ဂကူမ္ဂး သာတုဲ ဒးရးစိုပ်တရဴဂၠိုၚ်ရ။

ပရေၚ်ကမၠောန်လစွံစိုတ်တုပ်ဂှ် ပံၚ်ကောံကၠောန်အာတုဲ ပရေၚ်ကမၠောန်လစွံစိုတ်ဟွံတုပ် ပညဳဟွံဂွံဏီတအ်ဂှ် ဆက်သဳကၠဳပညဳအာ နနဲသာ်ဏံ စွံစိုတ်ရေၚ်တၠုၚ်အာ ပရေၚ်ဍုၚ်ကွာန်ဂကူမ္ဂး ဒှ်ဇြဟတ်ရေၚ်သ္ကအ်ရ။

တၠုၚ်လအာ ပ္ၚံက်အကာဲအရာပရေၚ်ဍုၚ်ကွာန် ခိုဟ်ကီုဒှ်၊ ပရေံကီုဒှ် ဗော်ဍုၚ်မန်တၟိ၊ ဗော်ညဳသၟဟ်မန်၊ ဗွိုၚ်မဟာဇန် (သီုခၟဳသၚ်) ပံၚ်ကောံတုဲ ချပ်ဇန်သဳကၠဳပညဳပညပ်အာ လၟေၚ်ကမၠောန်ပရေၚ်ဍုၚ်ကွာန်ဂကူ ဗီုတ္ၚဲဏံလၟိုန် ဒးဒှ်ရောၚ်။