နူရုၚ်ဂဥုဲစူဠာလံၚ်ကောန်ဂှ် ညးတအ်လလောၚ်တြးလိက် လက်သဏ်ဂကူကိုဒ်ဝေဒ်ပြံၚ်ကော် BA(4) ကဵု BA(5)ဟီုဂှ် ဒှ်မံၚ်ပရိုၚ်ပတောံ

ကေတ်လဝ်လိက် နူကဵု post ပတိုန်ထ္ၜးလဝ်လက်သဏ်ကိုဒ်ဝေဒ်ပြံၚ် နူသၞာံ ၂၀၂၁ တေံဂှ်တုဲ ညံၚ်ကဵုလိက်လလောၚ်တြး နူရုၚ်ဂဥုဲစူဠာလံၚ်ကောန် ကၟိန်ဍုၚ်သေံဂှ်ကီု ရဲဖန်ဗဒှ်ပရိုၚ်ပတောံတအ် နိဿဲနၚ်လိက်ပရိုၚ်သၞာံတုဲကၠုၚ်တေံတုဲ ပရိုၚ်ဂှ်ကလေၚ်တြးပတိတ်ဒၟံၚ်ပၠန်ရ။ ပရိုၚ်ဂှ်ပြးတိတ်အာတုဲ ညးမွဲကဵုမွဲ ကလေၚ်ပါ်ပရအ်မံၚ်ညးသ္ကက်ဂှ် ဂွံဆဵုကေတ်ရ။

ပရိုၚ်ဏံဂှ် နူကဵုpage

 Health & &Knowledge 

ဂှ်မွဲကဆံၚ် တြးပတိတ်လဝ်တုဲ မၞိဟ်ကလေၚ်ပါ်ပရအ်လဝ် ဒဵုကဵုလၟိုဟ် ၄၈၂ တၠ ဒှ်ကၠုၚ်ရ။

စပ်ကဵုပရိုၚ်ဏံတုဲ နူဂကောံစၟဳစၟတ်ပရိုၚ် ဒး၊ ဟွံဒး၊ ဒးချပ်ပိုဲတအ် ကလေၚ်စၟဳစၟတ်ရံၚ်တုဲ ဒှ်မံၚ်ပရိုၚ်ပတောံမွဲဂှ် ပိုဲစၟတ်သတီလဝ်ကီုရ။ မုဟိုတ်ရောတှေ် မလိက်အတိုၚ်ပါမံၚ်ပ္ဍဲကဵုပရိုၚ်တအ်ဂှ် ကလေၚ်ဂၠိုက်ဂၠာဲရံၚ်တုဲ နူကဵုအကံက် Phyo Katay ဂှ်မွဲကဆံၚ် တုဲကၠုၚ်သၞာံ ၂၀၂၁၊ ဂိတုဂျူလာဲ၊ စၟတ်တ္ရဲ ၅ တေံဂှ် ညးတေံကေၚ်ပတိုန်ထ္ၜးလဝ်နွံမံၚ်တုဲ လိက်ဏံဂှ် တုပ်ပ်မံၚ်ကဵုလိက်ညးတေံကီုရ။ စပ်ကဵုလက်သဏ်ယဲကိုဒ်ဝေဒ်ပြံၚ်ကော် BA(4)ကဵု BA(5)ဏံတုဲ နူကဵုရုၚ်ဂဥုဲစူဠာလံၚ်ကောန်ဂှ် ညးတအ်လလောၚ်တြးပတိတ်လဝ်လိက်ဗီုဏံဂှ် ဟွံမွဲဏီရ။

ပရိုၚ်ဒဒှ်တြေံသၞာံတုဲတုဲကၠုၚ်တေံဂှ် ကလေၚ်ထမံက်ထ္ၜးတြးပတိတ်မံၚ်ဗီုဗီုဇဏံဂှ် ရဲသုၚ်စောဲ Social Mediaတအ်လေဝ် မွဲဆေၚ်ခနဒှ်စလေပ်ဂှ် ဂွံဆဵုကေတ်မံၚ်တွဵုရ။

ယဲကပ်တအ်ဂှ် လ္ပာ်ကၟိန်ဍုၚ်သေံတေံ ကလေၚ်ကၠောံထၞာန်သ္ကက်မြဟ်ကၠုၚ်မံၚ်တုဲ၊ ပ္ဍဲကၟိန်ဍုၚ်ပိုဲတအ်လေဝ် မၞိဟ်ကၠောံထၞာန်စမံက်ကၠုၚ်မံၚ်ဂှ်ရ အန္တရာယ်ယဲကပ် စပ်ကဵုလက်သဏ်ယဲကိုဒ်ဝေဒ်ဂကူပြံၚ် ကော် BA (4)ကဵု BA (5)တအ်ဂှ် ထေက်ကဵုဒးစွံသတိရ။

ရံၚ်ကဵုအတိုၚ်ဗွဲလ္တူဏံတုဲ ပုရိသာတ်ညးမဗှ်မံၚ်လိက်ပရိုၚ်တအ်ကီု၊ ညးမသုၚ်စောဲမံၚ် Social Media တအ်လေဝ် ဆဵုတၚ်နၚ်ပရိုၚ်မွဲမွဲမ္ဂး တၚ်နၚ်ပရိုၚ်ဇဂှ် ဒဒှ်ဍာံမံၚ်ရဟာ ဟွံသေၚ်တှေ် တၚ်နၚ်ပရိုၚ်ကလေၚ်နိဿဲလဝ်ဟာဂှ် ဂၠိုက်ဂၠာဲစၟဳစၟတ်ရံၚ်ကဵုအးညိဂှ် မိက်ဂွံဗတိုက်ဖ္အောဝ်ဏာကီုရ။