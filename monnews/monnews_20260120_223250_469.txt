ဟိုတ်နူမခတိုဟ်ခတိုဟ်ဒးတုဲ ပ္ဍဲလ္တူကျာ်လ္ဂုၚ်ဂှ် မၞိဟ်၆၈တၠ ဒးဒုၚ်ချိုတ်အာဂးတုဲ ပရိုၚ်ပတောံမံက်ကၠုၚ်

ပ္ဍဲကဵုဂိတုဂျူလာဲ စၟတ်တ္ရဲ ၁၂ တုဲကၠုၚ်တ္ရဲဒ္ဂိုန်ပေၚ်ဂှ် မခတိုဟ် ခတိုဟ်ဒးတုဲ ဒးအာကာ (၈)မ၊ မၞိဟ် ၆၈ တၠ ဒဒုၚ်ချိုတ်အာဂးတုဲ ပရိုၚ်ဂှ်မံက်ဒယှ်ပြးတိတ်ကၠုၚ် အကြာညးသုၚ်စောဲ

social media

တအ် ဗွဲမဂတာပ်အခိၚ်ကီုရ။ ပရိုၚ်ပြးတိတ်ကၠုၚ်မံၚ်ဏံဂှ် ဒှ်မံၚ်ပရိုၚ်အလီမွဲဂှ် ဗွဲကိုပ်ကၠာမိက်ဂွံပတိုန်ထ္ၜးနကီုရ။

ဗီုပြၚ်ချူပတိုန်လဝ်ဂှ်တှေ် ပ္ဍဲတ္ရဲဂိတုပေၚ်ဂှ် မခတိုဟ် ခတိုဟ်လဝ်လ္တူကျာ်လ္ဂုၚ်ဂှ်တုဲ မၞိဟ် ၆၈ တၠ ဒးဒုၚ်ချိုတ်အာ ဂးတုဲ နူကဵုအကံက် A161 ဂှ်မွဲကဆံၚ် ညးတေံတြးပတိတ်လဝ်ပရိုၚ်ဂှ် ဗွဲမဂတာပ်အခိၚ်ရ။ ပ္ဍဲကဵုဗီုဂှ်တှေ်ဗီုရုပ်မၞိဟ်တိုန်ကျာ်၊ ဗီုရုပ်မခတိုဟ်ခတိုဟ်လဝ်ဇဂှ် တုဲပၠန် ဗီုရုပ်ကွဳစက်ကာပ္ဍိုက်မၞိဟ်ယဲ(Ambulance) တအ် သီုကဵုဗီုရုပ်ကာပၞာန်တအ်ကီု ပံၚ်ထောံမွဲဗီုတုဲ လ္တူဗီုဂှ်တှေ် တ္ရဲဂိတုပေၚ်ဂှ် မခတိုဟ် ခတိုဟ်တုဲ မၞိဟ် ၆၈ တၠ ချိုတ်အာတုဲ ကာ ၈ မလီုလိုက်အာ ဂးတုဲ ချူပတိုန်လဝ် မလိက်လ္တူဗီုဂှ်လေဝ် ဂွံဆဵဵုကေတ်မာန်ရ။

ပရိုၚ်ဂှ် နူကဵုဂကောံစၟဳစၟတ်ပရိုၚ် ဒး၊ ဟွံဒး၊ ဒးချပ်ပိုဲတအ် ကလေၚ်စၟဳစၟတ်ရံၚ်တုဲ ဒှ်မံၚ်ပရိုၚ်ပတောံမွဲဂှ် ပိုဲစၟဳသ္တီလဝ်ရ။ မုဟိုတ်ဂွံစၟဳသ္တီလဝ်ပရိုၚ်ပတောံမွဲရောဟီုတှေ် ဗီုမခတိုဟ်ဗတိုဟ်တုဲ ပၟတ်တဴမံၚ်အတိုၚ်ပ္ဍဲပရိုၚ်ဏံဂှ်တှေ် ဒှ်မံၚ်ဗီု နူသၞာံ ၂၀၁၆၊ ဂိတုဂျူလာဲ စၟတ်တ္ရဲ ၁၆ဂှ် မခတိုဟ် ခတိုဟ်ဒးလဝ်ကာတအ်ဂှ်တုဲ ဗၠာဲသၟိၚ်(policeman) နူဍုၚ်အီရန်မွဲတၠ အဃောဒးဒုၚ်ချိုတ်အာလဝ်တေံဟေၚ်ရ။ တုဲပၠန်ဗီုမၞိဟ်တိုန်မံၚ်ကျာ် လ္တူကျာ်လ္ဂုၚ်တအ်ဂှ်လေဝ် ဒှ်မံၚ်ဗီု နူသၞာံ၂၀၂၀တေံမွဲဂှ်လေဝ် ဗီုနူတမ်ဏံဂှ်တှေ် ကျောဝ်ကေတ် ပ္ဍဲ Myanmar Digital News website ဂှ်တှေ်ဂွံဆဵုကေတ်မာန်ရ။ စပ်ကဵုပရိုၚ် ဒဒှ်ရ မခတိုဟ် ဗတိုဟ်ဒးတုဲ မၞိဟ်ဒးချိုတ်အာ ၆၈တၠဏံဂှ်တှေ် ဌာနပရိုၚ်လုပ်ကဵုသၞောဝ်မွဲလဵုလေဝ် ဟွံဂွံပတိုန်ထ္ၜးလဝ်ဏီရ။ ပရိုၚ်ပြးတိတ်ကၠုၚ်မံၚ်လၟုဟ်ဏံဂှ် တၚ်နၚ်ပရိုၚ်လေဝ် ဟွံဍာံပြ၊ ဗီုတောဲပတိုန်လဝ်တအ်ဂှ်လေဝ် ဒှ်မံၚ်ဗီုနူသၞာံတုဲတုဲတေံဂှ်ရ ပရိုၚ်ဏံဂှ် ဒှ်မံၚ်ပရိုၚ်ဗၠေတ်တ်မွဲဂှ် ပိုဲစၟတ်သ္တီလဝ်ရ။

ဟိုတ်ဒှ်သာ်ဂှ်ရ ဆဵုတမ်ရိုဟ်ပရိုၚ်မွဲမွဲမ္ဂး လ္ပပတှေ်ပါ်ပရအ်ပြဟ်ဏီတုဲ ဗက်အကျောဝ်ရံၚ် နူဌာနပရိုၚ်လုပ်ကဵုသၞောဝ်တအ်ကၠာညိ။ တုဲပၠန် ဗီုတောဲပတိုန်လဝ်ကဵုပရိုၚ်ဇကုဆဵုလဝ်တအ် ဗီုနူသၞာံတုဲတုဲတေံရဟာ၊ ဗီုအခိၚ်လၟုဟ်ရဟာဂှ် ဂၠိုက်ဂၠာဲစၟဳစၟတ်ရံၚ်စၟတ်တ္ရဲဇဂှ် ချိုတ်ချိုတ်ဗၠိုတ်တ်တုဲမှ ပတှေ်စှေ်စိုတ်ပါ်ပရအ်ညိဂှ် မိက်ဂွံဗတိုက်ဖ္အောဝ်ဏာကီုရ။