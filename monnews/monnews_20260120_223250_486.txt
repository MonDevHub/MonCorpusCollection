အကြာပွိုင်ဍုင် ရေဝ်-လမိုင်ဂှ် ဗော်ဍုင်မန်တၟိတအ် ကံက်ဒၟံင်အခေါန်ဂးတုဲ ပရိုင်ပတောံမွဲမံက်ကၠုင်

ပ္ဍဲကဵုဂိတု ဂျောန်၊ စၟတ်တ္ၚဲ ၂၂၊ ၂၀၂၂ ဂှ် နူကဵုမုက်လိက် Special Underground Movement Forces Mawlamyine တအ်ပ္တိုန်လဝ် ဂကောံဗော်ဍုင်မန်တၟိတအ် ဂၠာဲဗက်ဒၟံၚ် အကံက်အခေါန် အကြာပွိုင်ဍုင်ရေဝ် ကေုာံ လမိုၚ်ရောၚ် ဂးတုဲ ပရိုၚ်ကောလဟာလမွဲ မံက်တိတ်ကၠုၚ်ရ။

ပရိုၚ်ဏအ်ဂှ် မၞိဟ်ကဵုလဝ် Like ဂှ် ၉၆ တၠပြၚ်၊ မၞိဟ်ကဵုလဝ် Comment ဂှ် ၄၃ တၠပြၚ်တုဲ မၞိဟ်ထပ်တြးလဝ် ၃၅ တၠပြၚ်ရောၚ် ဂွံတီကေတ်ရ။

ဗီုပြၚ်ချူလဝ်ပ္ဍဲမုက်လိက်ဂှ်တှ်ေ ဗော်ဍုၚ်မန်တၟိတအ် ဂၠာဲဗက်မံၚ် အခေါန် ပ္ဍဲညးဍုၚ်ကွာန်ပိုၚ်ပြဳလဝ် ကပေါတ်စက်တအ်တုဲ စက်ထောဲတိမ္ဂး (၅၀၀၀၀)ဒကေဝ်၊ စက်ပၟတ်မ္ဂး (၁၀၀၀၀)ဒကေဝ်၊ စက်ဇိုၚ်ပလောံတအ်မ္ဂး (၅၀၀၀)ဒကေဝ် သာ်ဝွံ ဂွံတီကေတ် ပ္ဍဲညးဒေသမွဲတၠရ။ ညးဟွံကဵု အခေါန်တအ်ဂှ် ဒးသောၚ်ပြဿနာပ္ဍဲကဵု ဒပ်ဗၠာဲသၟိၚ်၊ ရုၚ်ညးဇၞော်ကွာန် ကေုာံ ဗော်ဍုၚ်မန်တၟိတအ်ရ။ တုဲပၠန် သီုကဵုဒးဒုၚ်သီထောံကပေါတ်တအ်တုဲ၊ သီုကဵုဒးဒုၚ် ဘကမၠဒၟံၚ်ရောၚ် သာ်ဝွံ ချူလဝ်ပ္ဍဲမုက်လိက်ညးတအ် သာ်ဝွံရ။

စပ်ကဵုပရိုၚ်ဏအ်တုဲ နူကဵုဂကောံ ဒး၊ ဟွံဒး တုဲ ချပ် ပိုဲတအ် စၟဳစၟတ်လဝ်သာ်ဏအ်ရ။ ကိုပ်ကၠာအိုတ် ပိုဲဂွံဆဵုကေတ် နူကဵုမုက်လိက်ဗော်ဍုၚ်မန်တၟိ NMSP s bud 4.0 သောၚ်ကလးလဝ်နွံရ။ ဗီုပြၚ်သောၚ်ကလးလဝ်ဂှ်တှ်ေ ဗီုပြၚ်မုက်လိက် Special Underground Movement Force Mawlamyine တအ်ပ္တိုန်လဝ်ဂှ်တှ်ေ ဖျေံဂုဏ်သိက္ခာဗော်တုဲ ညံၚ်ကဵု ပရေၚ်ညဳသၟတ်ကောန်ဂကူမန်တအ် ဂွံလီုလာ်အာဟေၚ်ရ။ ပရိုၚ်ဗီုတအ်ဏအ်ဂှ် လ္ပာ်ပိုဲတအ်ညိဓဝ် ဒုၚ်တောဲဟွံမာန်ရ။ ကောန်ဂကူမန်တအ်လေဝ် ပရိုၚ်ပြးဝါဒဗီုတအ်ဏအ်ဂှ် ချပ်ချိုတ်တ်ပၠိတ်တ်တုဲမှ ပတှ်ညေိ ချူလဝ်သာ်ဝွံရ။ တုဲပၠန် စပ်ကဵု ပရိုၚ်ဏအ်တုဲ နူကဵုဌာန်ပရိုၚ် လုပ်ကဵုသၞောဝ်တအ် ပ္တိုန်ထ္ၜးလဝ်တအ်လေဝ် ဟွံဆဵုကေတ်ရ။ ဟိုတ်ဒှ်သာ်ဂှ်ရ ပရိုၚ်ဏအ်ဂှ် ပရိုၚ်ပတောံမွဲရောၚ် ဟီုဂးစဂွံရ။

ပူရိသာတ်ဗှ်လ္ၚတ်မံၚ်ပရိုၚ်တအ်လေဝ် ပရိုၚ်မွဲပိုတ်တိုန်စိုပ်ကၠုၚ်လ္တူလာၚ်ဏောၚ်မ္ဂး ပရိုၚ်ဍာံရောၚ် သ္ပဒတန်တုဲမှ ကလေၚ်တြးပ္တိတ်ညိဂှ် မိက်ဂွံ ဗတိုက်ဖအောဝ်ဏာရ။