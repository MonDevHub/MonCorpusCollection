အရာဂွံမာန်ဂှ် ဂစာန်ကေတ်ပြဟ်ပြဟ်ညိ

ပရေၚ်ဗ္တောန်လိက်ဘာသာမန် ပ္ဍဲဘာတန်အလဵုအသဳဂှ် ညံၚ်ဂွံဒှ်ပ္ဍဲအခိၚ်ဘာ ဗွဲမချိုတ်ပၠိုတ်တုဲ ညံၚ်ပရေၚ်သ္ပသမ္တီ သၟာန်သွဟ်လိက်အံၚ်ဇၞးတုဲမှ ဂွံတိုန်အတန် ဗီုဏံ က္ဍိုပ်သ္ကိုပ်ကေတ်မံၚ်တာလျိုၚ်ပရေၚ်ဍုၚ်ကွာန်တံကီု၊ ညးအာ က္ဍိုပ်သွာၚ်လိက်ပတ်ယေန်သၞာၚ်တံကီု ထေက်ကဵုဒးဆက်ဂစာန်အာရ။

ရံၚ်ကေတ်လိက်စၞောန် နူကဵုသ္ကိုပ်စၞောန်ပညုၚ် ရုၚ်ကမ္မတဳကေၚ်ကာ ပရေၚ်ကောန်ဍုၚ်အရၚ် တိတ်ကၠုၚ် ဂိတုဂျောန် (၉) တုဲကၠုၚ်ဂှ်မ္ဂး ကိစ္စဗ္တောန်လိက်ဘာသာကောန်ဍုၚ်အရၚ် ကွာန်ဒေသလဵု မိက်ဂွံဗ္တောန်မ္ဂး ပ္တိုန်စရၚ်မာန် ဗီုဏံ စၞောန်ပညုၚ်ကၠုၚ်နွံ ဂွံဆဵုကေတ်ရ။

ဗီုပြၚ်ဗ္တောန်ဒၟံၚ် လိက်ဘာကောန်ဍုၚ်အရၚ် ပ္ဍဲမန်မ္ဂး လိက်မန် ဗ္တောန်ဒၟံၚ်မွဲဘာသာဂှ် မွဲဒေသကဵု မွဲဒေသ၊ မွဲကွာန်ကဵု မွဲကွာန် သၞောတ်ဗ္တောန်ဟွံတုပ်ရ။ ကွာန်လ္ၚဵု ဗ္တောန်ပ္ဍဲအခိၚ်ဘာ ကွာန်လ္ၚဵု ဗ္တောန်မ္ၚးအခိၚ်ဘာ၊ တုဲပၠန် ကွာန်မိက်ဂွံဗ္တောန်တှေ်ဗ္တောန်၊ ကွာန်ဟွံမိက်ဗ္တောန်တှေ် ဟွံဗ္တောန် ဗီုဏံ ဒှ်ဟွံထေက်ရ။

ကောန်ဍုၚ်အရၚ်မၞုံပ္ဍဲတွဵုရးဍုၚ်မန် မပ္တံကဵု လိက်မန်၊ လိက်ကရေၚ်၊ လိက်ပအိုဝ် ညံၚ်ဂွံဗ္တောန်အာ ဗွဲမစှေ်ကဵုသၞောတ် ဗ္တောန်ပ္ဍဲအခိၚ်ဘာ၊ ဟွံဗ္တောန်ဒၟံၚ်ဟွံဂွံ၊ ညံၚ်ဂွံသ္ပကဵုသၟာန်သွဟ်လိက် ဗီုကဵုဘာသာတၞဟ်ကီု အံၚ်မှ တိုန်အတန်ဂှ် ဗော်မန်တံ ဂကောံမန်တံ ဒးဆက်ဂစာန်အာ ညံၚ်ဂွံရ။

ၜိုတ်ဂွံအခေါၚ်ဂှ်ရ ဖန်ရေၚ်တၠုၚ်အာ၊ ပ္ဍဲကဵုရေၚ်တၠုၚ်ဂှ်လေဝ် ဗီုဒှ်ကဵုဒှ် ဖန်ရေၚ်တၠုၚ်အာ ဂှ်ဟွံဒှ်ဖဵုကွေံရ။

ဆေၚ်စပ်ကဵု ပရေၚ်ဗ္တောန်လိက်ဘာသာကောန်ဍုၚ်အရၚ် မန်၊ ကရေၚ်၊ ပအိုဝ်ဂှ် ကမ္မတဳဖန်ဇန်ပြုပြေၚ်ကောပ်ကာဲ သွာၚ်ကမၠောန်ဏံ ဟွံမွဲဏီရ။

ရံၚ်ကေတ်ပ္ဍဲတွဵုရးဍုၚ်မန်တ္ၚဲဏံမ္ဂး အရာဗ္တောန်လိက်ဘာသာကောန်ဍုၚ်အရၚ် (မန်၊ ကရေၚ်၊ ပအိုဝ်) ဂှ် ဗော်ပရေၚ် ဍုၚ်ကွာန်မန်၊ ဂကောံကေတ်လဝ်တာလျိုၚ် သွာၚ်လိက်ပတ်ယေန်သၞာၚ်မန်တံ ဒက်ပ္တန်ဇြဟတ်မွဲသွာၚ်တုဲ ဆက်ချဳ ဒရာၚ်ရေၚ်တၠုၚ်အာ သဳကၠဳပ္တိုန်ထ္ၜးအာမ္ဂး ဒှ်မာန်လောဲလောဲရောၚ်။

ပြဟ်ပြဟ်ဏံ အရာဒှ်ဟွံမာန်ဂှ် ပိုဲတံ ဍိုက်ဂစာန်ကၠောန်ဒၟံၚ်တုဲ အရာဒှ်မာန် ကမၠောန်ဂတမတ်ဂှ် ထွေၚ်ကၠဟ်ထောံ လဝ် နွံဗဝ်သအဝ်ရ။

ဆေၚ်ကဵုကိစ္စဗ္တောန်လိက်ကောန်ဍုၚ်အရၚ် (မန်၊ ကရေၚ်၊ ပအိုဝ်) ပ္ဍဲဘာတန်အလဵုအသဳဏံ ဂွံစှေ်သၞောတ် ပ္ဍဲအခိၚ် ဘာ၊ ဟွံဗ္တောန်ဒၟံၚ်ဟွံဂွံ၊ သွဟ်တိုန်အတန်ဗီုဘာသာတၞဟ်ကီု ညံၚ်ဂွံဒှ် ဒးဂစာန်၊ အရာဂွံမာန်ဂှ် ဂစာန်ကေတ်ပြဟ် ပြဟ်ညိ မိက်ဂွံဖ္တိုက်ဖၟောဝ်ရ။