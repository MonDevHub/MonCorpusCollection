ဒုၚ်လဝ်ယၟုKBZ Payတုဲ Pageလီလန်စသြန်လ္တူလပှ်ကျာဂမၠိုၚ်တအ်မံက်တိတ်ကၠုၚ်

ပတောံလဝ်ညံၚ်ကဵုpage KBZ Payတအ်တုဲ ရဲလီစသြန်လ္တူလပှ်ကျာတအ် လီစမံၚ်သြန်အကြာသုၚ်စောဲKBZ Pay Applicationတအ်ဗွဲမဂၠိုၚ်ဂှ် ပ္ဍဲအခိၚ်ကာလလၟုဟ်ဝွံ ပရိုၚ်ဇဂှ်မံက်ပြးတိတ်ကၠုၚ်မံၚ် အကြာညးသုင်စောဲမုက်လိက်facebookတအ်ဂှ်ပၠန်ရ။

စပ္တံနူဂံၚ်ဇဳပၞာန်တအ်သီထောံအဝဵုတအ်ဂှ်တုဲ ရဲဂိုၚ်ဒပ်လဝ်သြန်ပ္ဍဲဗေန်(Bank)တအ် ဟိုတ်နူကဵုရဲပတိတ်သြန်တအ် ကလေၚ်ပတိတ်ထောံသြန်အပ်ဇဂှ် တိတ်ဂၠိုၚ်အာနူကဵုသၞာတ်ဂှ်ရ ညးတအ်ဒးဖျေံထောံကဵုဗၞတ်ဗ္ၜတ်ဂှ်ရ လကြဴဂှ် KBZ Pay, Wave Moneyတအ်ကီု သီုကဵုapplicationဗွဲဂမၠိုၚ်တအ်လေဝ် ဗၞတ်ဗ္ၜတ်ဗီုဖျေံလဝ်တအ်ဂှ်ဟေၚ် ဂွံပတိတ်ကၠုၚ်ကီုရ။ တုဲပၠန် နူကဵုKPZ Payဂှ်မွဲကဆံၚ် ကေတ်လဝ်(တိုတၚ်)တုဲ ဂွံအခေါၚ်ပတိတ်သြန်ပ္ဍဲKPZ Bankတအ်လေဝ်ဂွံကၠုၚ်ရ။ K Pay applicationဂှ် ဟိုတ်နူ ရေၚ်တၠုၚ်ဒတုဲဖဵု သွက်ဂွံပတိတ်သြန်ညးဂမၠိုၚ်လ္တူလပှ်ကျာ(online)တအ်မာန်ကၠုၚ်ဂှ်ရ လကြဴဏံဂှ် pageရေၚ်တၠုၚ်ဒတုဲဖဵုသွက်ဂွံပတိတ်သြန်ညးဂမၠိုၚ်တအ်ဂှ်မံက်ဒှ်ကၠုၚ်ရ။ အကြာpageရေၚ်တၠုၚ်ဒတုဲဖဵဵုသွက်ဂွံပတိတ်သြန်ညးဂမၠိုၚ်တအ်ဂှ် pageပတောံဗွဲမဂၠိုၚ် မံက်တိတ်ကၠုၚ်အကြာဂှ်ကီုရ။

အကြာpageပတောံမံက်ကၠုၚ်မံၚ်ဂှ်ရ ဒုၚ်လဝ်ယၟုKBZ PAY Service Center Myanmarဂှ်တုဲ ပ္ဍဲကဵုအကံက်K Payဇကု လှုဲဂၠိုၚ်အာနူကဵုစှ်ကိုဋ်မ္ဂး အကံက်ဇကုဒးဒုၚ်ကၟတ်ရောၚ်။ ဟိုတ်ဂှ်ရ ပတိတ်ထောံနူကဵုအကံက်ဇကုပြဟ်ဟ်ညိဂးတုဲ သီုကဵုပရိုၚ်ဘဗလလဝ်ပရိုၚ်မွဲပိုဒ်ဂှ် မံက်ပြးတိတ်ကၠုၚ်မံၚ်အကြာညးသုၚ်စောဲ social mediaတအ်ပၠန်ရ။ ပရိုၚ်ဂှ်ပြးတိတ်အာတုဲ မွဲဆေၚ်ခဏဓရ်ဂှ် မၞိဟ်ကလေၚ်ပါ်ပရအ်လဝ်ၜိုတ်(၇၀၆)တၠပြၚ်နွံကၠုၚ်ရ။

ဆေၚ်စပ်ကဵုpageဏံတုဲ နူကဵုဌာနစၟဳစၟတ်ပရိုၚ် ဒး၊ ဟွံဒး၊ ဒးချပ်ပိုဲတအ် ကလေၚ်စၟဳစၟတ်ရံၚ်တုဲ pageရေၚ်တၠုၚ်ဒတုဲဖဵုသွက်ဂွံပတိတ်သြန်ညးဂမၠိုၚ်ဏံဂှ် ညံၚ်ဍေံတအ်ဂွံရေၚ်တၠုၚ်ကဵုမာန်ဂှ် ဗွဲကိုပ်ကၠာဍေံအပ် (မှတ်ပုံတၚ်)ဇကု၊ ဍေံအပ်ဂၞၚ်ဖုၚ်ဇကုပံက်လဝ်အကံက်တအ်ဂှ်ကီု သီုကဵု ဂၞၚ်OTP( one time password )တအ်ကၠာတုဲမှ နူကဵုPageဂှ် ဍေံတအ်ရေၚ်တၠုၚ်ကဵုရောၚ်ဂှ် ဂွံတီကေတ်လဝ်ရ။ ဂၞၚ်OTPဟီုဂှ် မဂၞၚ်နွံမံၚ်(၆)မတုဲ ညးတၠအကံက်တအ်ဟေၚ်ဒးတီလဝ်တုဲ ယဝ်ခါရ ညးတၞဟ်တီဒးအာဂၞၚ်OTPဇကုဂှ်မ္ဂး အကံက်ဇကုဂှ် ဗီုဍေံတအ်ဒးစိုတ်ဂှ် ကၠောန်သ္ပမာန်မံၚ်ဂှ်ရ ကဵုညးတၞဟ်တီဟွံဂွံကီုရ။ ဟိုတ်ဂှ်ရ နူစအပ်လဝ်ဂၞၚ်OTPဇကုဂှ် ဍေံတအ်ဂှ်ဒှ်မံၚ်ရဲလီစသြန်မွဲဏောၚ်ဂှ် တီကၠးကေတ်မာန်ရ။

ဆေၚ်စပ်ကဵုပရောပရာPageဇဏံတုဲ ကေတ်အဆက်တုဲသၟာန်ရံၚ် နူကဵုpage KBZ Payလုပ်ကဵုသၞောဝ်တအ်ဂှ်တုဲ pageမံက်ပြးတိတ်ကၠုၚ်မံၚ်တအ်ဂှ် ဒှ်မံၚ်pageရဲတက်ပရဲလီစသြန်၊ pageပတောံမွဲဂှ် ညးတအ်ကလေၚ်သောၚ်ကလးလဝ်သာ်ဂှ်ကီုရ။

ပ္ဍဲကၟိန်ပိုဲတအ်ဝွံ လညာတ်မဆေၚ်စပ်ကဵုကွတ်ပညာ ကွတ်စက်ကွတ်တဲ (technical)တအ်ဂှ် ဍိုန်လျမံၚ်ဂှ်ရ  ရဲလီစမံၚ်သြန်လ္တူလပှ်ကျာတအ် ကၠောန်ဗဒှ်လဝ်pageပတောံမွဲမွဲတုဲ တက်စမံၚ်ပရဲ အကြာညးဍုၚ်ကွာန်တအ် ဗီုဗီုတအ်ဏံဂှ် မံက်ပြးတိတ်ကၠုၚ်ဒၟံၚ်မွဲဆေၚ်ခဏကီုရ။ ဟိုတ်ဒှ်သာ်ဂှ်ရ ယဝ်ခါရဆဵုဂဗဒး pageလီစသြန်ဗီုဗီုဇဏံမ္ဂး ဂၠိုက်ဂၠာဲစၟဳစၟတ်ရံၚ် နူကဵုဂကောံညးမဆေၚ်စပ်တအ်ဂှ်တုဲ မၚ်ကျောဝ်ရံၚ်မံၚ် လိက်လလောၚ်တြး နူကဵုမုက်လိက်facebook pageညးတအ်ကၠာညိဂှ် မိက်ဂွံဖတိုက်ဖ္အောဝ်ဏာကီုရ။