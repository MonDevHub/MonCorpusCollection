ဒးပၠောပ်လမျီု ကုဂကောံပံၚ်ကောံဂကူမန်ရောၚ်

ပ္ဍဲဗွိုၚ်ဂကူမန်တ္ၚဲဏံမ္ဂး ဗော်ဍုၚ်မန်တၟိ၊ ဗော်ညဳသၟဟ်မန်၊ ဗွိုၚ်ဂကောံမဟာဇန် ဆေၚ်စပ်ကဵုပရေၚ်ကောန်ဂကူမန်မ္ဂး (၃) ဗွိုၚ်ဏံ ပညဳပညပ်တုဲ ဆန်ၜန်ရေၚ်တၠုၚ်အာ သာ်ဝွံ ပညဳပညပ်ဂွံလဝ်တၚ်တုပ်စိုတ်ရ။

ပ္ဍဲကောံဓရီုပရေၚ်ဂကူမန် (သၞာံ ၂၀၂၂) ဂှ် ညးစၞးဂမၠိုၚ် စၟဳလဝ် ဂကောံပံၚ်ကောံပရေၚ်ဂကူမန် သ္ဒးဒက်ပ္တန်ပ္တိုန် ရောၚ်ကီုလေဝ် ဟိုတ်နူအကာဲအရာ ပ္ၚံက်ပရေၚ်ဍုၚ်ကွာန်ဟွံကၠးဖ္ဍးဏီတုဲ ဂကောံဂှ် ဟွံဒှ်ဒက်ပ္တန်၊ ဆဂး ဒက်ပ္တန်ဏာလဝ် ဂကောံဆက်စၠောံ သွက်ဂွံဗၟံက်အာရုပ်ရဴ ဂကောံပံၚ်ကောံပရေၚ်ဂကူမန် မွဲဂကောံရ။

ပ္ဍဲဂကောံဆက်စၠောံ သွက်ဂွံဗၟံက်ရုပ်ရဴ သွက် ဂကောံပံၚ်ကောံဂကူမန် ဂှ် ညးစၞးဗော်ဍုၚ်မန်တၟိ (၃) တၠ၊ ညးစၞး ဗော်ညဳသၟဟ်မန် (၃) တၠ ကဵု ညးစၞးဂကောံဗွိုၚ်မဟာဇန် (၅) တၠ၊ ပံၚ် (၁၁) တၠ ဒက်ပ္တန်လဝ်ရ။

အဓိပ္ပဲါဂကောံဆက်စၠောံ သွက်ဂွံဗၟံက်ရုပ်ရဴ ဂကောံပံၚ်ကောံဂကူမန် ဝွံ လလအ် ဂကောံပံၚ်ကောံဂကူမန် သ္ဂောံမံက်ဂှ် ဆေၚ်စပ်ကဵု ပရေၚ်ကမၠောန်ဂကူမန်မ္ဂး ဂကောံဆက်စၠောံ ဗၟံက်ရုပ်ရဴပိသွာၚ်ဂှ် ပံၚ်ကောံပညဳပ ညပ်ရေၚ်တၠုၚ်အာမွဲစွံရောၚ် ဖျေံလဝ်ပ္ဍဲကောံဓရီုပရေၚ်ဂကူမန် (သၞာံ ၂၀၂၂) ဂှ်ရ။

ပ္ဍဲဂကူမန် ဂကောံပံၚ်ကောံဂကူမန် ဒးနွံထေက်ရ။ ပ္ၚံက်ပရေၚ်ဍုၚ်ကွာန်အကာဲအရာလဵုဒှ်ဒှ် ဂွံရေၚ်တၠုၚ်ဆန်ၜန် အာပရေၚ်ကောန်ဂကူဂှ် ဗော်ပရေၚ်ဍုၚ်ကွာန်မွဲဓဝ် ဟွံရုမ်ဂပ်ရ။ ဒးဆေၚ်စပ်အလုံကောန်ဂကူတုဲ ဂကောံမသ္ပစၞး အလုံဂကူမန်ဂှ် ဒးဆန်ၜန်ရေၚ်တၠုၚ်အာရ။

ဗီုကဵုတုဲကၠုၚ်ပ္ၚံက်ပေဲါရုဲမာဲ (၂၀၂၀) တေံ ၜိုန်ဒှ်ကမၠောန် ဗော်ညဳသၟဟ်မန်လေဝ် ဒှ်ကမၠောန်ဆေၚ်စပ်ကဵုအလုံဂကူ မန်မွဲတုဲ သီုဗော်ပရေၚ်ဍုၚ်ကွာန်မန်ၜါဗော်ဂှ်ကီု၊ သီုဗွိုၚ်ဂကောံမဟာဇန်မန်တံပံၚ်ကောံတုဲ ရေၚ်တၠုၚ်ကၠုၚ်လဝ်ရ။

တုပ်သာ်ဂှ်ကီု စပ်ကဵုဒးသဳကၠဳ ဆေၚ်စပ်ကဵုကၟိန်ဍုၚ်၊ ဆေၚ်စပ်ကဵုဍုၚ်မန် (တွဵုရးဍုၚ်မန်) မ္ဂး ဗော်ပရေၚ်ဍုၚ်ကွာန်ၜါဗော်ကဵု ဗွိုၚ်ဂကောံမဟာဇန် ပံၚ်ကောံတုဲ ဒးပညဳညပ်သဳကၠဳ ဒးရေၚ်တၠုၚ်အာရ။

ဟိုတ်နူပ္ၚံက်ပရေၚ်ကွာန်တုဲ ဂကောံပံၚ်ကောံဂကူမန် ဂှ် ဟွံဂွံဒက်ပ္တန်လေဝ် စၞးဂှ် ဂကောံဆက်စၠောံဗၟံက်ရုပ်ရဴ သွက် ဂကောံပံၚ်ကောံဂကူမန် (၁၁) တၠဂှ် ဒက်ပ္တန်လဝ်တုဲရဒှ်တုဲ အတိုၚ်တၚ်သ္ဂုတ်သွာတ် တိတ်ကၠုၚ်နူကဵုကောံ ဓရီုပရေၚ်ဂကူမန် (သၞာံ ၂၀၂၂) ဂှ် ညးစၞးဗော်ဍုၚ်မန်တၟိ၊ ညးစၞးဗော်ညဳသၟဟ်မန်၊ ညးစၞးဗွိုၚ်ဂကောံမဟာဇန် ပံၚ်ကောံတုဲ ဒးရေၚ်တၠုၚ်ဆန်ၜန်အာ ပရေၚ်ကောန်ဂကူမန်ဂှ်ကီု၊ ဒးရေၚ်တၠုၚ်ပၠောပ်အာလမျီု ဂကောံပံၚ်ကောံဂကူမန် ရောၚ်။