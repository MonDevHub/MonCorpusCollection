ဝန်ဇၞော်ဓာတ်လလီဂျပါန် ဒုၚ်မံၚ်ဂုဏ်ကဵုညးဍုၚ်ကွာန်တအ်ဂးတုဲ ဗီုပတောံမံက်ကၠုၚ်

ကွာန်ရးပ္ဍဲကၟိန်ဍုၚ်ဂျပါန်မွဲဒၞာဲဂှ် ဟိုတ်နူကဵုဓာတ်လလီပ္ဍဲကွာန်ဂှ် ပိုတ်ဒကုတ်အာပွိုၚ်ၜိုတ်(၂၀)မိနေတ်ဂှ်ရ ညးဝန်ဇၞော်ဓာတ်လလီဂျပါန်ဂှ် ညံၚ်ကဵုညးဒုၚ်မံၚ်ဂုဏ်ညးဍုၚ်ကွာန်တအ်ကီု ဗီုပတောံမွဲဗီုဂှ် မံက်ပြးတိတ်ကၠုၚ်မံၚ် အကြာညးသုၚ်စောဲမုက်လိက်facebookတအ် မွဲအလန်ပၠန်ရ။ Postဂှ်ပြးတိတ်အာတုဲ ညးမွဲကဵုမွဲ ဒဵုကဵုစိုပ်ကဆံၚ် ပါ်ရအ်မံၚ်ညးသ္ကအ်ဒှ်ကၠုၚ်ပၠန်ရ။

ဗီုပြၚ်ချူပတိုန်လဝ်ကဵုဗီုဂှ်တှေ် ဟိုတ်နူကဵုဓာတ်လလီပိုတ်ဒကုတ်အာ ပ္ဍဲကွာန်ရးမွဲဒၞာဲဂှ် ပွိုၚ်(၂၀)မိနေတ်ဂှ်တုဲ ဝန်ဇၞော်ဓာတ်လလီကၟိန်ဍုၚ်ဂျပါန်ဂှ် ညးဒုၚ်ထောံဂုဏ် ညးဍုၚ်ကွာန်ကၟိန်ဍုၚ်ညး ပွိုၚ်ညဳကဵု(၂၀)မိနေတ်ဂှ်   ဂးတုဲ နူကဵုpage (အၚ်ဂလိပ်-မြန်မာအဘိဓာန်-ရွှေအိမ်စည်း)ဂှ်မွဲကဆံၚ် ပ္ဍဲဂိတုမေ၊ စၟတ်တ္ရဲ(၆)ဂှ် ပတိုန်လဝ်postဂှ် ဂွံဆဵုကေတ်ရ။ Postဂှ် တိုန်အာတုဲ မၞိဟ်ကဵုလဝ်Reactions မွဲလ္ရီပြၚ်နွံတုဲ မၞိဟ်ကလေၚ်ပါ်ပရအ်လဝ်postဂှ် မၞိဟ်ၜိုတ်(၁၇၁)တၠပြၚ်နွံကၠုၚ်ရ။

တၚ်စၟဳစၟတ်>>>>

ဗီုပတိုန်လဝ်ဏံဂှ် နူဌာနပရိုၚ် ဒး၊ ဟွံဒး၊ ဒးချပ်ပိုဲတအ် ကလေၚ်စၟဳစၟတ်ရံၚ်တုဲဗီုမတောဲပတိုန်လဝ်ကဵုလိက်ဂှ် ဒှ်မံၚ်ဗီုပတောံမွဲဂှ် ပိုဲစၟတ်သ္တီလဝ်ရ။ မုဟိုတ်ဂွံစၟတ်သ္တီလဝ် ဗီုပတောံမွဲဂှ်တှေ်ဗီုပတိုန်လဝ်ဏံဂှ် ကလေၚ်စၟဳစၟတ်ဂၠိုက်ဂၠာဲရံၚ် ပ္ဍဲကဵုgoogleတုဲ ညးမပါမံၚ်ပ္ဍဲဗီုဏံဂှ် ညးဝန်ဇၞော်ဓာတ်လလီဂျပါန်ဟွံသေၚ်တုဲ ဒှ်မံၚ်ညးသ္ကိုပ်ဇၞော်ရေၚ်တၠုၚ်တာလျိုၚ် နူကဵုကုမ္မဏီ(Honda)မွဲတၠဟေၚ်ရ။ တုဲပၠန်တှေ်ဗီုဏံဂှ် နူကဵုwebsite (almay.com)တအ်လေဝ် ပ္ဍဲကဵုဂိတုဂျူလာဲ၊ စၟတ်တ္ရဲ၆၊ သၞာံ၂၀၁၅တေံဂှ် ပတိုန်ထ္ၜးလဝ်နွံရ။ မလိခ်အတိုၚ်မတောဲပတိုန်လဝ်ကဵုဗီုဏံဂှ် စၟဳစၟတ်ရံၚ်တုဲ သၞာံ၂၀၁၈တေံလေဝ် စိုပ်ကဵုဗီုပတောံဏံတုဲ အတိုၚ်ဗီုဏံရ ကေၚ်ပတိုန်ကၠုၚ်လဝ်နွံရ။

တၚ်သ္ရဳဂၠိပ်>>>>

အတိုၚ်မတိုန်လဝ်ပ္ဍဲpostဏံဂှ်တှေ် ညးမပါလုပ်မံၚ်ပ္ဍဲကဵုဗီုဂှ် ညးဝန်ဇၞော်ဓာတ်လလီဂျပါန်ဟွံသေၚ်တုဲ ဒှ်မံၚ်ဗီုရုပ် ညးသ္ကိုပ်ဇၞော် ရေၚ်တၠုၚ်တာလျိုၚ် နူကဵုကုမ္မဏီ(Honda)မွဲတၠဟေၚ်ဂှ်ရ ဗီုဏံဂှ်ဒှ်မံၚ်ဗီုပတောံမွဲဂှ် ပိုဲစၟတ်သ္တီလဝ်ရ။

ဟိုတ်ဒှ်သာ်ဂှ်ရ ညးမစိုတ်လုပ်စကဵုပရိုၚ်တအ်ကဵုဒှ်၊ ညးသုၚ်စောဲ social mediaတအ်ကဵုဒှ် ရဲကဵုအတိုၚ်ဗွဲလ္တူဏံတုဲ ဆဵုတမ်ရိုဟ်ပရိုၚ်မွဲမွဲမ္ဂး လ္ပပတှေ်စှေ်ပြဟ်ဏီညိ။ ဗက်ဂၠာဲစၟဳစၟတ်ရံၚ် နကဵုနဲကဲစၟဳစၟတ်ဗီုတအ်ကီုကဵုဒှ် တီစဳကၠးလ္တူပရိုၚ်မွဲမွဲတုဲမှ ပတှေ်စှေ်စိုတ်ပါ်ပရအ်ညိဂှ် မိက်ဂွံဗတိုက်ဖ္အောဝ်ဏာကီုရ။