ပရေၚ်ပညာမန် မန်ရဒးကေတ်တာလျိုၚ်

သ္ပဟိုတ်ကဵု ခမဳသၚ်၊ ညးဍုၚ်ကွာန် စှေ်ကၠုၚ်စိုတ်ကဵု ပရေၚ်ပညာကောန်ဂကူမန်တုဲ ဍုၚ်-ကွာန်ဗွဲမဂၠိုၚ် သိုၚ်ပ္တန်ကၠုၚ် ဘာကောန်ဂကူမန် ဗွဲမဂၠိုၚ်ဂၠၚ်ရ။

ဘာကောန်ဂကူမန်ဂှ် ပဲါနူဗွိုၚ်တိဍာ်သြဇာဗော်ဍုၚ်မန်တၟိတုဲ ဗွိုၚ်ပ္ဍဲဍုၚ် မပ္တံကဵု ပွိုၚ်ဍုၚ်ရေဝ်၊ ပွိုၚ်ဍုၚ်ဇြပ်ဗု၊ ဗွိုၚ်ဍုၚ်မုဟ်ဍုၚ်၊ ပွိုၚ်ဍုၚ်ကျာ်မြဟ်၊ ပွိုၚ်ဍုၚ်ပံၚ်၊ ပွိုၚ်ဍုၚ်တၞဟ်တၞဟ်စတံ ခမဳသၚ် ကေုာံ ညးဍုၚ်ကွာန်တံ ပံၚ်တောဲတုဲ သိုၚ်ပ္တန်ကၠုၚ် ဘာကောန်ဂကူမန်ရ။

လၟုဟ်ပၠန် ပရေၚ်ပညာကောန်ဂကူမန် သွက်ဂွံသမၠုၚ်(သၠုၚ်)ပ္တိုန် မွဲအဆံၚ်ပၠန်ဂှ် ထပ်ပံက်ပ္တိုန် ဘာကဝ်လိက်ကောန်ဂကူမန် ဂှ် ထေက်ကဵုဒးမိပ်စိုတ်ရ။

မွဲလ္ပာ်ဂှ် ဘာကောန်ဂကူမန်ဗြေဝ်ဂၠိုၚ်တို်န်ကၠုၚ်မ္ဂး ပရေၚ်ဒးကေတ်တာလျိုၚ် သြန်ထံက်ပၚ်အ္စာဘာတံဂှ်လေဝ် ဒှ်ကၠုၚ်တၚ်ကော်ဆဴမာန်ရ။

သွက်ဂွံဒုၚ်ဒဝ်တၚ်ကော်ဆဴ ပရေၚ်သြန်ထံက်ပၚ်အ္စာဘာတံဂှ်တုဲ နူကဵုကမ္မတဳပရေၚ်ပညာ ကောန်ဂကူမန်တံ ကသေအ်ကၟဝ်စန်ဒက်ဒၟံၚ် ဂကူမန်တံ ညံၚ်ဂွံစုတ်သြန်ဂအုံ ဂကောံညးဆာန်ကၟိန် ပရေၚ်ပညာကောန်ဂကူမန် မၞိဟ်မွဲ မွဲဂိတု (၁၀၀၀) ဒကေဝ်ရ။

ပရေၚ်ပညာကောန်ဂကူမန်ဂှ် ပြဟ်ပြဟ်ဏံ ဒးသ္ပပဓာန်ဒၟံၚ်ကဵု သြန်ညးတၠဒါန်တံတုဲ တော်သွက်ဍာ်ဇမၠိၚ်မ္ဂး ဂွံတန်တဴမာန် တာလျိုၚ်ဇြိုၚ်ကွေံကွေံရ။

ပရေၚ်ပညာကောန်ဂကူမန်ဂှ် ဂကူမန်တံရ ဒးကေတ်အာတာလျိုၚ်ရောၚ်။ သြန်ထံက်ပၚ်နူတၠဒါန်ဂှ် ပိုဲပတှေ်လၟိုန်ထာဝရ ဒှ်မာန်ဟွံသေၚ်ရ၊ အခိၚ်တၠဒါန်တံ ဘိုၚ်ထံက်ပၚ်ဒၟံၚ်တ္ၚဲဏံဂှ် ညးညးအဲအဲ ဇၟာပ်ဂကူမန် ဘိုၚ်စုတ်အာသြန်ဂအုံ ဂကောံဆာန်ကၟိန် ပရေၚ်ပညာကောန်ဂကူမန် အိုတ်စိုအ် မ္ဒးကသေအ်ကၟဝ်ဏာရ။