ရုယှာတအ်ရပ်စမ်ဏာ သ္ကိုပ်ပၞာန်ဇၞော်Cloutierအာမေရိကာန်တအ်ဟီုဂှ် ဒှ်မံၚ်ပရိုၚ်ပတောံမွဲ

ပ္ဍဲဂိတုအေဗြဴ၊ စၟတ်တ္ရဲ၁၁ဂှ် ဒဒှ်ရကောန်ပၞာန်ရုယှာတအ် ရပ်စပ်ဏာစကိုပ်ပၞာန်ဇၞော်အာမေရိကာန် Cloutierတအ်ဂှ်ဂးတုဲ ပရိုၚ်ဂှ်ပြးတိတ်ကၠုၚ် အကြာညးသုၚ်စောဲမုက်လိက်facebookတအ်မွဲအလန်ပၠန်ရ။ ပရိုၚ်ဂှ်တိုန်အာတုဲ အကံက်မွဲကဵုမွဲ၊ pageမွဲကဵုမွဲ ကလေၚ်ပါ်ပရအ်မံၚ်ညးသ္ကအ်ဂှ် ဂွံဆဵုကေတ်ရ။

ဗီုပြၚ်ချူပတိုန်လဝ်ဂှ်တှေ် ညးရီုဗက်၊ စၞောန်ထ္ၜးမံၚ် လကြဴဒပ်ပၞာန်မာရီယူပိုလ်Azovမွဲတၠ စကိုပ်ပၞာန်ဇၞော်အာမေရိကာန် Cloutierဂှ် ရုယှာတအ်ရပ်စပ်ဏာယျ ဂးတုဲ ပရိုၚ်ဂှ် နူကဵုpage Right News Media for Myanmar ဂှ်မွဲကဆံၚ် ပတိုန်လဝ်ပရိုၚ်ဂှ်ဂွံဆဵုကေတ်ရ။

ပရိုၚ်ဂှ် နူဌာနပရိုၚ် ဒး၊ ဟွံဒး၊ ဒးချပ်ပိုဲတအ်ကလေၚ်စၟဳစၟတ်ရံၚ်တုဲ ပရိုၚ်ဒဒှ်ရပၞာန်ရုယှာတအ်ရပ်ဏာဏံဂှ် ဒှ်မံၚ်ပရိုၚ်ဗၠေတ်တ်မွဲဂှ် ပိုဲစၟတ်သ္တီလဝ်ရ။ မုဟိုတ်ဂွံစၟတ်သ္တီလဝ်ပရိုၚ်ပတောံမွဲဂှ်တှေ်ဗီုပတိုန်လဝ်တအ်ဂှ် ဂၠိုက်ဂၠာဲရံၚ်နကဵုနဲကဲ​စၟဳစၟတ်ဗီုပ္ဍဲ google ဂှ်တုဲ ပရိုၚ်ပြးတိတ်ကၠုၚ်မံၚ်လၟုဟ်ဏံဂှ် ကလေၚ်စၟဳစၟတ်ရံၚ်တၚ်နၚ်ပရိုၚ်တအ်ဂှ်တုဲ ဒဒှ်ရပရိုၚ်ဗၠေတ်တ်မွဲဏောၚ်ဂှ် ညးတာလျိုၚ်ဂကောံ(နေတိုး) North Atlantic Treaty Organization-NATO တအ် ကလေၚ်သောၚ်ကလးလဝ်ကဵုဌာနပရိုၚ် Reuters တအ်နွံရ။

ရံၚ်ကဵုတၚ်ဗွဲလ္တူဏံတုဲ ရုယှာတအ်ရပ်စမ်ဏာ သ္ကိုပ်ပၞာန်ဇၞော်အာမေရိကာန် Coloutierဟီုဂှ် ဒှ်မံၚ်ပရိုၚ်ဗၠေတ်တ်၊ ပရိုၚ်ကောလဟာလမွဲဟေၚ်ရ။ ပရိုၚ်ကောလဟာလ၊ ပရိုၚ်ဗၠေတ်တ်ဗီုဗီုဇဏံဂှ် ပ္ဍဲဂၠးကဝ်တအ်လေဝ် ဗွဲမဂၠိုၚ်မံက်ပြးတိတ်ကၠုၚ်မံၚ်ဂှ် ပိုဲဂွံဆဵဵုကေတ်မံၚ်လ္မိုန်ရ။

ပရိသာတ်ညးမဗှ်မံၚ်လိက်ပရိုၚ်တအ်လေဝ် ဆဵုတမ်ရိုဟ်ပရိုၚ်မွဲမွဲမ္ဂး ပရိုၚ်ဂှ်ကၠုၚ်နူဍုၚ်သ္အာၚ်တအ်ကဵုဒှ်၊ ပရိုၚ်ကၟိန်ဍုၚ်ပိုဲတအ်ကဵုဒှ် ကာလဆဵုဒးတမ်ရိုဟ်ပရိုၚ်ဂှ်တှေ် လ္ပပတှေ်စှေ်စိုတ်ပြဟ်ဏီညိ။ ပရိုၚ်ကောလဟာလ၊ ပရိုၚ်ဗၠေတ်တ်ကော်(fake news)ဗီုဗီုဇဏံဂှ် ယဝ်ပိုဲတအ်ပတေဟ်ဒးအာမ္ဂး ပရေၚ်ပိုန်ဒြပ်ပိုဲတအ်ကီု၊ ပရေၚ်ကၟိန်ဍုၚ်ပိုဲတအ်ကီုကဵုဒှ် ဒှ်ကၠုၚ်အန္တရာယ်သွက်ဘဝပိုဲတအ်မာန်​ရောၚ်။

ဟိုတ်ဒှ်သာ်ဂှ်ရ ပရိုၚ်ပတောံကော်(fake news)ဏံ ညံၚ်ဂွံအောန်စှေ်အာကီု၊ ညံၚ်ဟွံဂွံဇီုကပိုက်ကဵုညးတၞဟ်မာန်ဂှ် ကာလပိုဲတအ်ဆဵုပရိုၚ်မွဲမွဲမ္ဂး လ္ပပတေဟ်ပါ်ပရအ်ဏီကၠာဏီတုဲ ပိုဲဗက်အာကျောဝ်ရံၚ် နူဌာနပရိုၚ်လုပ်ကဵုသၞောဝ်တအ်ကီု၊ လ္ရတ်ဂၠိုက်ဂၠာဲရံၚ်နဲကဲစၟဳစၟတ်ပရိုၚ်တအ်ကၠာတုဲ တီကၠိုဟ်လ္တူပရိုၚ်ဂှ်ချိုတ်တ်ဗၠိုတ်တ်တုဲမှ ပတှေ်စှေ်စိုတ်ပါ်ပရအ်ညိဂှ် မိက်ဂွံဗတိုက်ဖ္အောဝ်ဏာကဵုကီုရ။