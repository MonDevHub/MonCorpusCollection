ဂကောံသၟတ်မန်လညာတ်တၟိ ကၠောန်ဗဒှ် ပေဲါသၠာဲဂတးလညာတ်အ္စာကၞေဟ် လိက်ဂျာနေဝ်သၟတ်

မာံသုခ၊ မာတ် ၂၅၊ ၂၀၂၂

ပ္ဍဲစၟတ်တ္ၚဲ 24.3.2022 ဂှ်ဝွံ နူကဵုဂကောံသၟတ်မန်လညာတ်တၟိ ကၠောန်ဗဒှ်ဏာ ပေဲါသၠာဲဂတးလညာတ်အ္စာကၞေဟ် ဂျာနေဝ်သၟတ်မန်လညာတ်တၟိ ပ္ဍဲရာမညဟိုဝ်တေဝ် ဍုၚ်မတ်မလီုဂှ်နွံရ။

 ရန်တၟအ် သွက်အ္စာကၞေဟ်သၟတ်တၟိတၟိတအ် ဂွံဂၠိုၚ်တိုန်ကၠုၚ်ကီု တမ်လိက်နူကဵုကၞေဟ်အ္စာကၞေဟ်သၟတ်တအ် ညံၚ်ဂွံပါလုပ် ပ္ဍဲဂျာနေဝ်သၟတ်မန်လညာတ်တၟိဂၠိုၚ်ဂၠိုၚ်ကီု လိက်ဂျာနေဝ်သၟတ်ဏံ နကဵုဍာ်ဒ္ကေဝ်နွံနွံ ညံၚ်ဂွံဒှ်လိက်ခိုဟ်မွဲကၞပ်မာန် ကေတ်ကသပ် ကေတ်လညာတ် နူညးချူလိက် ညးဗှ်လိက်တအ်တုဲ ကၠောန်ကၠုၚ်ပေဲါသၠာဲဂတးလညာတ်ဏံရောၚ် သာ်ဝွံ ဥက္ကဌဂကောံသၟတ်မန်လညာတ်တၟိ မိမြဟ်ဩန် ဟီုဏာလဝ် ပ္ဍဲအခိၚ်ပံက်အသေဟာန်ဂှ်ရ။

ပ္ဍဲပေဲါသၠာဲဂတးလညာတ်ဂှ်ဝွံ အဓိက ဗီုပြၚ်ဂွံချူလိက်ပရေၚ်၊ ကဗျကီု ဗီုလဵုညးဗှ်လိက်တအ်ဂွံဂၠိုၚ်ကၠုၚ် အ္စာကၞေဟ်တၟိဂွံပါကၠုၚ်ဂှ် ညးပါလုပ်ချူကၠုၚ်လိက် ပ္ဍဲဂျာနေဝ်သၟတ် အ္စာကၞေဟ်နာဲအံက်သာ၊ မာံအီ၊ မေန်အံၚ်မျေအ် ကေုာံ ညးတြးလိက်ဂျာနေဝ် ဥပါဒါန်တံ တိုန်စိုပ်ပေဲါသၠာဲဂတးလညာတ်တုဲ သဳကၠဳလဝ်နွံရ။

လိက်ဂျာနေဝ်သၟတ်မန်လညာတ်တၟိဝွံ နူသၞာံ(၂၀၀၂) စပ္တိတ်ကၠုၚ်ဗီုပြၚ်လိက်ကၞပ် နကဵုယၟု ဂျာနေဝ်သၟတ်မန်လညာတ်တၟိ လၟေၚ် (၁) ပိဂိတုမွဲဝါ ဒဵုကဵုစိုပ်လၟေၚ် (၁၁) တုဲ စနူပ္ဍဲသၞာံ (၂၀၀၇) ဂိတုဂျာန္နဝါရဳဂှ် က္လေၚ်ပ္တိတ်ကၠုၚ်နကဵုယၟု လိက်လၟေၚ်သၟတ်မန် လၟေၚ် (၁)၊ စိုပ်လၟေၚ်(၂၈)၊ စိုပ်သၞာံ (၂၀၁၄) ဂိတုဂျောန်ဂှ် စပ္တိတ်ကၠုၚ် နကဵုယၟုဂျာနေဝ်သၟတ်မန်လညာတ်တၟိ စနူလၟေၚ် (၁၁) တေံပၠန်ရ၊ ပ္ဍဲဂှ်ဝွံ ကဏ္ဍလိက်ပရေၚ်၊ ရုပ်ဗျံက်၊ ကဗျတအ် ပါလုပ်မံၚ်တုဲ လိက်ဂျာနေဝ်ဂှ်ဝွံ အကြာသၟတ်ညးဒေသတအ် နကဵုမသက္ကုၚုဟ်သၟးသၟး တြးကဵုမံၚ်ရ။

ဂကောံသၟတ်မန်လညာတ်တၟိဝွံ တုဲကၠုၚ်စၟတ်တ္ၚဲ (6-8.12.2021) ဂှ် နကဵုလၟေၚ် (၁) ပွိုၚ်ပိတ္ၚဲ ပံက်ကၠုၚ်လဝ် တန်ဗ္တောန်သ္ဇိုၚ်နဲကဲချူလိက်ပရေၚ်၊ ကဗျ၊ ရုပ်ဗျံက် ပ္ဍဲပွိုၚ်ဍုၚ်မုဟ်ဍုၚ် ကွာန်ကျာ်ရဲဂှ် နွံကၠုၚ်လဝ်ကီုရ။