ပရေၚ်မၚ်မွဲထိၚ်ဒဝ်ဂကူဂှ် ညးညးအဲအဲ ဒးဘိုၚ်ထိၚ်ဒဝ်အာရောၚ် ဥက္ကဌဂကောံအ္စာကၞေဟ် နာဲအံၚ်ဇၞး ဟီုဖ္တိုက်ဖၟောဝ်

ဝဏ္ဏမာန်၊ ဂိတုမတ် ၂၉၊ ၂၀၂၂

ပရေၚ်မၚ်မွဲထိၚ်ဒဝ်ဂကူဂှ် ညးညးအဲ ဗော်ကီု ဂကောံကီု ဒးဘိုၚ်ထိၚ်ဒဝ်ရေၚ်တၠုၚ်အာထေက်ရောၚ် ဥက္ကဌဂကောံ အ္စာကၞေဟ်နာဲအံၚ်ဇၞး ဟီုဖ္တိုက်ဖၟောဝ်ဏာလဝ်ရ။

တုဲကၠုၚ်ဂိတုဖဝ်ရဂိုန် (၉) စွေက် (မာတ် ၂၅) ဂှ် နူဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာအလုံ ဒေသရးမန် ပံက်တန်ဗ္တောန်ကွတ်အ္စာ ကုအ္စာဘာဥတုက္ညၚ်ပွိုၚ်ဍုၚ်ပံၚ် ပ္ဍဲဘာမန်တာဝတိံသာ ကွာန်ကၠအ်ဝုန်ဗိုၚ် ပွိုၚ်ဍုၚ်ပံၚ်ဂှ်တုဲ အ္စာကၞေဟ်နာဲအံၚ်ဇၞး ဟီုဖ္တိုက်ဖၟောဝ်ဏာဂလာန်သာ်ဝွံရ။

 အကာဲအရာဂကူမန်ပိုဲဏံဂှ် ဒေသလဵုအာအာ ပွိုၚ်ဍုၚ်လဵုရံၚ်ရံၚ် ဟီုအရေဝ်မန်တှေ် အရေဝ်ဗၟာပြံက်နှဴလုပ်အာဂၠိုၚ် ဂွံဆဵုကေတ်ရ၊ ဒေသလ္ၚဵုတှေ် ကြပ်ကြပ်ကဝက် အရေဝ်ဗၟာပြံက်နှဴလုပ်ကၠုၚ် ဂွံဆဵုမံၚ်၊ ဣဏံဂှ် ဒှ်လက်သန်ဂကူမန်ပိုဲ သွက်ဂွံကၠက်ဏောၚ်၊ အခိၚ်ပိုဲဂျိုၚ်မံၚ်လယီုဏံ ဂကူမန်ညံၚ်ဟွံဂွံကၠေံကၠက်ဂှ် ဗော်မန်တံကီု ဂကောံမန်ချဳဓရာၚ်မံၚ် ပရေၚ်ဂကူမန်အိုတ်သီု ကဏ္ဍညးသွာၚ်ညး ဒးဘိုၚ်ဂစာန်ထိၚ်ဒဝ်မၚ်မွဲအာ ညံၚ်ဂကူဟွံဂွံကၠက်ဂှ်ဏောၚ် နာဲအံၚ်ဇၞး ဟီုရ။

ဆက်တုဲ ပရေၚ်ဂကူမန်ပိုဲတ္ၚဲဏံဂှ် သၟိၚ်တၠအဝဵုဇကုဟွံမွဲ အခေါၚ်အဝဵုပရေၚ်ဍုၚ်ကွာန်ဟွံမွဲတုဲ ဂွံထိၚ်ဒဝ်ပရေၚ်ဂကူ ပိုဲ ဒှ်ခက်ခုဲတၟာဂလိုၚ်ဏောၚ်၊ ကိစ္စဇၞော်အိုတ်ဂှ် ဗော်မန်ကဵု ခမဳသၚ်မန်တံတုဲ ပဲါနူဂှ် သွာၚ်ဂကောံမဟာဇန်တံလေဝ် တာလျိုၚ်နွံဏောၚ် စွံဂဝိၚ်တုဲ ဘိုၚ်ဂစာန်ကၠောန်ညးကံမာန်မှ ဂွံထိၚ်ဂွံမာန်ဏောၚ်၊ ယဝ်ဟွံဘိုၚ်ရံၚ်ညးကံ ဗလး လဝ်ကဵု ညးဒေသ ညးတံကဵုညးတံရတှေ် ဟွံလအ်ပုဟ် သွက်ဒးကၠေံကၠက်အိုတ်ဏောၚ် ညးဆက်ဟီုဏာရ။

အကာဲအရာဂကူမန်လၟုဟ်ဂှ် ဒေသသကုတ်သၟဝ်ကျာမ္ဂး ဂကူပြံက်နှဴဂၠိုၚ်ကၠုၚ်၊ အရေဝ်ပြံက်နှဴဂၠိုၚ်ကၠုၚ်ရ။ ဒေသရး မန်သကုတ်သၠုၚ်ကျာပၠန်လေဝ် ပဲါနူအရေဝ်ပြံက်ကဵု အရေဝ်ဗၟာဂှ် ကွာန်ဗွဲမဂၠိုၚ်ဂှ် အရေဝ်သေံလေဝ် ပြံက်နှဴလုပ်ကၠုၚ် သိုက်သိုက်ရ။

ပရေၚ်တန်ဗ္တောန်ကွတ်အ္စာဘာဥတုက္ညၚ်ဂှ် နူကဵုဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ ပွိုၚ်ဍုၚ် တံ မိက်ဂွံပံက်တန်ဗ္တောန်ကွတ်အ္စာမ္ဂး ဒးပ္တိုန်ထ္ၜးကဵု ဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ အလုံဒေသရးမန်တုဲ နူဂှ်မွဲတဆံၚ် ဖန်ဇန်အာ ပရေၚ်ကဵုတန်ဗ္တောန်ဂှ်ရ။