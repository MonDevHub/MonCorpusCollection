ဗီုလျုၚ်ဇြုၚ်သ္ဍိုက် ပရေၚ်အခိုက်ကၞာဘာသာဂှ် လျုၚ်ဇြုၚ်သ္ဍိုက် ပရေၚ်ဂကူကီုညိ

 ပရေၚ်ဘာသာဂကူပိုဲ ခမဳသၚ်တံ ထိၚ်ဒဝ်လဝ် ဇၞော်ပၟဝ်လဝ်တုဲ ကောန်ဂကူပိုဲတံ သ္ပဇြိုဟ်နက်ကဵု ပရေၚ်ဘာသာတုဲ တ္ၚဲဏံ ပရေၚ်ဘာသာဇၞော်မောဝ်ကၠုၚ် အဵုဣဏံလေဝ် ဗၠေတ်ဟွံသေၚ် ဒးမံၚ်ရ၊ မွဲနဲပၠန် ပရေၚ်ဂကူပိုဲတံလေဝ် ညံၚ်ကောန်ဂကူပိုဲတံ ဂွံစဳကၠး ဂွံဇိပ်ဂၠိပ် ညံၚ်ရဴကောန်ဂကူတံ ဂွံဆာန်ဂကူလေပ် ပိုဲတံ ဒးစဳပျးအာ ဂကူပိုဲတံကီုရောၚ် ရဴသာ်ဝွံ ကျာ်ဇၞော်အ္စာ ဘဒ္ဒန္တသဳလဝန္တ (ဘာဟံသာထဝ် ဍုၚ်ဇြပ်ဗု) ဟီုမြော်ဂလာန် ပ္ဍဲကဵုကောံဓရီု ပေၚ်သၞာံ မရနုက်ကဵု (၂၃) ဝါ ဂကောံဗ္တောန်လိက်ပတ်မန် ကေုာံ ယေန်သၞာၚ်ဗုဒ္ဓဘာသာ အလုံဒေသရးမန် ဂိတုဖဝ်ရဂိုန် (၁၀) မံက် ဒၞာဲဘာကျာ်ဒေါဝ်သာသနာ (၂၅၀၀) ဍုၚ်မတ်မလီုဂှ်ရ။

အဓိပ္ပဲါကျာ်ဇၞော်အ္စာသဳလဝန္တ ဟီုမြော်ဏာဂှ် ညးဍုၚ်ကွာန်ကောန်ဂကူမန်တံ လျိုၚ်ဇြုၚ်သ္ဍိုက်ကဵု ပရေၚ်ဘာသာ အ ခိုက်ကၞာဂၠိုၚ်တုဲ ပွမဆာန်ဂကူ ပရေၚ်ထိၚ်ဒဝ် အရေဝ် လိက်ပတ် ဂကူဂှ် ဍိုန်လျဒၟံၚ်ဂှ်တုဲ ဇၟာပ်ပေဲါဆဵုဂဗသဳကၠဳမွဲမွဲဒၞာဲ ကီု၊ လတူစၚ်အသေအဟာန်မွဲမွဲကီု ကျာ်ဇၞော်ဟီုမြော်ဆဝ်ဗ္ၚုဟ် ဖတိုက်ဖၟောဝ်ကၠုၚ်လၟိုန် ဂွံဆဵုကေတ်ရ။

ကျာ်ဇၞော်ဂှ် ညးကၠောန်ရေၚ်တၠုၚ်ဒၟံၚ် စပ်ကဵုပရေၚ်ဍုၚ်ကွာန်ဂကူမန်တုဲ လတူဒဒှ်အကာဲအရာဂကူမန်ဂှ် ညးသ္ၚဳဂၠိပ်ဒး မံၚ်ရ။ ဟိုတ်နူဂှ်ရ ဇၟာပ်ညးဂွံအခေါၚ်ဟီုဂလာန်ဂှ် ကျာ်ဇၞော်ဟီုသၚ်ရိုဟ်၊ ဟီုဖတိုက်ဖၟောဝ်ကၠုၚ် ဇၟာပ်ဇၟာပ်ဒၞာဲရ။

ပ္ဍဲအရာထိၚ်ဒဝ်ဂကူဂှ် က္ဍိုပ်သ္ကိုပ်ဘာသာ (ကျာ်ဇၞော်အ္စာ၊ တၠဂုဏ်အ္စာ) တံ ဒှ်ညးအာဂတပၠတရဴအဓိကမွဲရောၚ် ကျာ် ဇၞော်အ္စာ ထပ်ဟီုထပ်ကဵုထပ်ဂှ် ဂွံဆဵုကေတ်ရ။ ဂလာန်ကျာ်ဇၞော် ဍာံပြလောန်သန်။ ပ္ဍဲအရာဂကူမန်ပစ္စုပ္ပန်တ္ၚဲဏံဂှ် ခမဳသၚ်ကျာ်ဇၞော်အ္စာတံဂှ် ဒှ်က္ဍိုပ်သ္ကိုပ်ပရေၚ်ဘာသာဂကူမန်ရ။

ဂကူမန်ဂှ် လျိုၚ်ဇြုၚ်သ္ဍိုက် ပရေၚ်ဘာသာဂၠိုၚ်ရ။ ပ္ဍဲအရာကေၚ်ကာ ပရေၚ်ဘာသာ ပရေၚ်အခိုက်ကၞာမွဲမွဲတုဲ ခမဳသၚ် ကျာ်ဇၞော်အ္စာ တၠဂုဏ်အ္စာတံ အာဂတမ္ဂး အလုံဂကူမန် ဘိုၚ်ရေၚ်တၠုၚ် ဗက်ဇက်ဂၠောဲအာမာန် နွံဂၠိုၚ်ရ။

ပ္ဍဲကဵုအကာဲအရာ ပရေၚ်ဍုၚ်ကွာန်တ္ၚဲဏံဟီုမ္ဂး ဒေသကောန်ဍုၚ်အရၚ်တၞဟ်တၞဟ်တံ ကတဵုဒှ်ပေဲါပၞာန်တုဲ ဒးဒုၚ်စံၚ်ပ လီုသ္ၚိဌာန်၊ ဒးဂြိပ်ဒဴဘဲပၞာန် ဒးကၠောဝ်ဗျဵု ဒးဒုၚ်ဘဲနာနာသာ်ဂှ် ပ္ဍဲဒေသမန် မိပ်လဟိၚ်လှေ်ဒယှေ်ဒၟံၚ် ဂွံဆဵုကေတ်ရ။

အခိၚ်တ္ၚဲဏံ ပ္ဍဲဒေသမန်ဂှ် ဒှ်အခိၚ်ပေဲါသဘၚ် ပရေၚ်ဘာသာ အခိုက်ကၞာဂၠိုၚ်တုဲ တ္ၚဲတၟးဗက်ဂှ် နကဵုစက်သၠဲရမျာၚ်ဂှ် တၞဟ်၊ နကဵုသံၚ်ဗက်လှေ်ဒယှေ်ဗုတ်ဒၟံၚ်ဂှ်တၞဟ် ညံၚ်ရဴဂွံလဝ်ဍုၚ် နွံကဵုအဝဵုဍာံဍာံရ။ ဆဂး ရံၚ်အာကဵု မံၚ်မွဲဍုၚ်သုၚ်မွဲ ဍာ်ကဵု ဂကူကောန်ဍုၚ်အရၚ်တၞဟ်တၞဟ်တံမ္ဂး ဒေသဂကူတုပ်ကဵုပိုဲလ္ၚဵု အဃောဒးဒုၚ်ဒၟံၚ်ဘဲပၞာန်တုဲ ဒးဂြိပ်ဒဴလလဴ သ္ၚိဌာန် ဒးဒုၚ်ကၠောဝ်ဗျဵုဒၟံၚ်ဂှ် ပ္ဍဲဒေသရးမန် မိပ်လဟိၚ်ဒၟံၚ်ကဵု ပေဲါသဘၚ်ရ။

အတိုၚ်ဂလာန်ကျာ်ဇၞော်အ္စာ ဘဒ္ဒန္တသဳလဝန္တ ဟီုမြော်ဂှ် ဗီုမိပ်လဟိၚ်ကဵု ပရေၚ်ဘာသာ အခိုက်ကၞာဂှ် မိပ်ကဵုပရေၚ် ဂကူကီုတုဲ စပ်ကဵုပရေၚ်ထိၚ်ဒဝ်ဂကူ မပ္တံကဵု အရေဝ် လိက်ပတ် ဂကူကီုမ္ဂး ခိုဟ်ဒးရးသန်ရ။ ဂကူမန်ဂွံလျုၚ်ဇြုၚ်သ္ဍိုက်ကဵု ပရေၚ်ဍုၚ်ကွာန်ဂကူဂှ် မဒှ်ညးက္ဍိုပ်သ္ကိုပ်ဘာသာခမဳသၚ် ကျာ်ဇၞော်အ္စာ တၠဂုဏ်အ္စာတံဂမၠိုၚ် ဒှ်အဓိက ညးအာဂတပၠတရဴရောၚ်။