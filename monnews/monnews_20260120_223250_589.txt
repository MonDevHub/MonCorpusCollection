ရဲသုၚ်စောဲsocial mediaတအ် ဒးစွံသတ္တိကဵု နဲကဲပရိုၚ်ဗၠေတ်တ် ပြးတိတ်ဒၟံၚ်တၚ်(၃)တၚ်ဏံ

ပ္ဍဲကၟိန်ဍုၚ်ပိုဲဝွံ စပ္တံနူဂံၚ်ဇဳပၞာန်တအ် သီုထောံအဝဵုဂှ်တုဲ စပ်ဌာနပရိုၚ် mediaတအ်တုဲ ပရေၚ်စဵုဒၞာတအ် နွံကၠုၚ်မံၚ်ကီုလေဝ် ပရိုၚ်ကောလဟာလ၊ ပရိုၚ်ဗၠေတ်တ်တအ်ဂှ် မံက်ပြးတိတ်ကၠုၚ်မံၚ် အကြာညးသုၚ်စောဲ social media တအ်  ဗွဲမဂၠိုၚ်ဏီဂှ် ပိုဲဂွံဆဵုကေတ်မံၚ်ရ။

ပရိုၚ်ပတောံတအ်ဂှ် မွဲတ္ရဲကဵုမွဲတ္ရဲ ဗီုပြၚ်ဗွဲမဂၠိုၚ် ဖန်ဇန်၊ ပတောံပတိုန် ကၠုၚ်မံၚ်ဂှ်ရ သ္ဂောံဒှ်ဘဲအန္တရာယ် သွက်ညးဗှ်မံၚ်ပရိုၚ်တအ်မာန်ရ။ ဟိုတ်သာ်ဂှ်ရ ရဲသုၚ်စောဲ social media တအ် ညံၚ်စိုတ်ဟွံဂွံလုပ်စအာ လ္တူပရိုၚ်ပတောံဂှ် နူဌာနပရိုၚ် ဒး၊ ဟွံဒး၊ ဒးချပ်ပိုဲတအ် ကလေၚ် သ္ရဳဂၠပ်ရံၚ်တုဲ ရဲကၠောန်ဗဒှ်ပရိုၚ်ပတောံတအ် နဲကဲဍေံတအ် ကၠောန်စလေပ်ဂှ် မိက်ဂွံပတိုန်ထ္ၜးနကဵုကီုရ။

ပ္ဍဲကဵုဂိတုတုဲတုဲကၠုၚ်ဏံ ရဲဖန်ဗဒှ်ပရိုၚ်ပတောံတအ် ဗီုပြၚ်ဍေံတအ်ကၠောန်စဂၠိုၚ်ဂှ်တှေ် မိက်ဂွံထပ် ပတိုန်ထ္ၜးကဵုတၚ်(၃)တၚ် ဂၠေံဂၠေံဏံကီုရ။

(၁) page ပတောံမွဲကဵုမွဲကီု၊ account ပတောံမွဲကဵုမွဲကဵုဒှ် ကလေၚ်နဳသေဲလဝ်တုဲ ဖန်ဗဒှ်ပရိုၚ်ပတောံ။

(၂) ချူလဝ်ဗီုပြၚ် လိက်စရဵုတုဲ ကၠောန်ဗဒှ်ပရိုၚ်ပတောံ။

(၃) စုတ်ကေတ်တၚ်နၚ်ဗၠေတ်တ် အကြာလိက်ပရိုၚ်ဒးဒးတအ်ဂှ်တုဲ ကၠောန်ဗဒှ်ပရိုၚ်ပတောံ။

တၚ်(၁) page ပတောံမွဲကဵုမွဲကီု၊ account ပတောံမွဲကဵုမွဲကဵုဒှ် ကလေၚ်နဳသေဲလဝ်တုဲ ဖန်ဗဒှ်ပရိုၚ်ပတောံ ဟီုဂှ် နိသေဲထောံ တမ်ရိုဟ်ပရိုၚ်မွဲမွဲတုဲ  pageပတောံမွဲကဵုမွဲ ကလေၚ်ပါ်ပရအ်မံၚ် ညးသ္ကအ်တအ်ဂှ်သ္ဂးရ။ ပရိုၚ်ပတောံ နူတမ်ရိုဟ် စပတိုန်လဝ်တအ်ဂှ် ရဲပတိုန်ပရိုၚ်ပတောံတအ် ကလေၚ်ဖျေံထောံ ဗွဲမဂၠိုၚ်နွံမံၚ်ကီုလေဝ် ညးတၞဟ် ကလေၚ်creditတုဲ နူဂှ်မွဲကဆံၚ် ပ္ဍဲpageတအ်ကီု၊ ပ္ဍဲgroupတအ်ကီု ကလေၚ်ပတိုန်စဂၠိုၚ်ရ။

တၚ်(၂) ချူလဝ်ဗီုပြၚ် လိက်စရဵုတုဲ ကၠောန်ဗဒှ်ပရိုၚ်ပတောံ။ ချူပတိုန်လဝ် ဗီုပြၚ်ဟရိုၚ် အကြာ တမ်ရိုဟ်ပရိုၚ်မွဲမွဲဂှ်တုဲ ချူပတိုန်စတၚ်နၚ်ပရိုၚ်ဗၠေတ်တ်တအ်လေပ်ရ။ ညးဗှ်လိက်ပရိုၚ်တအ်ကီု၊ ညးသုၚ်စောဲ social mediaတအ်ကီု ညံၚ်စိုတ်ဂွံလုပ်စမာန်ဂှ် ဗီုပြၚ်လိက်စရဵု၊ လိက်ဟရိုၚ်တအ်ဂှ် ချူပတိုန်စလေပ်ရ။

တၚ်(၃) စုတ်ကေတ်တၚ်နၚ်ဗၠေတ်တ် အကြာလိက်ပရိုၚ်ဒးဒးတအ်တုဲ ကၠောန်ဗဒှ်ပရိုၚ်ပတောံဟီုဂှ် ကေတ်လဝ်တၚ်နၚ်ပရိုၚ်ဒးဒး နူကဵုဌာနပရိုၚ်လုပ်ကဵုသၞောဝ်တအ်ဂှ်တုဲ အကြာတၚ်နၚ်ပရိုၚ်ဇဂှ်တှေ် ရဲချူပရိုၚ်ပတောံတအ် ဗီုဍေံတအ်မိက်ဂွံဒှ်ဂှ် ချူပတောံပတိုန်စ တၚ်နၚ်ဗၠေတ်တ်တအ်မာန်ရ။ ရံၚ်ကေတ်ပရိုၚ်ဂှ်တှေ် ညံၚ်ကဵုပရိုၚ်ဒးဒးတုဲ လှာဲထောံမဂၞၚ်တအ်ကီု၊ ရဲဟီုလဝ်Interviewတအ်လေဝ် ၝညးတအ်ဟွံဂွံဟီုလဝ်ဂှ် ညံၚ်ကဵုညးတအ်ဟီုလဝ်ကီု ပတောံပတိုန်ချူစလေပ်ရ။

ရံၚ်ကေတ်အတိုၚ်ဗွဲလ္တူ တၚ်(၃)တၚ်ဏံဂှ်တုဲ ရဲဗှ်မံၚ်လိက်ပရိုၚ်တအ်ကီု၊ ရဲသုၚ်စောဲမံၚ်social mediaတအ်ကီု ထေက်ကဵု ဒးဝၚ်ပါဲထေက်တအ် တီညာတ်ကေတ်မာန်ရောၚ်။ စဳးစောန်၊ တီကၠးလ္တူပရိုၚ်ဂှ် သ္ဂောံဒှ်ဖဵု သွက်မၞိဟ်ပိုဲတအ်ဟေၚ်ရောၚ်။

ပရိုၚ်ဍာံဍာံရဟာ၊ ပရိုၚ်ဗတိုက်ထရိုဟ်မံၚ်ပူဂဵုဟာဂှ် ဂၠိုက်ဂၠာဲ ကူချပ်ရံၚ်အးအးကၠာညိ။ ယဝ်ခါရ ဟွံတီကၠး လ္တူတမ်ပရိုၚ်မွဲမွဲဂှ်ဏီတှေ် ဗက်ကၠာဲပကိတ်စမ်ရံၚ် နူဌာနပရိုၚ်လုပ်ကဵုသၞောဝ်တအ်ကၠာတုဲမှ ပတေဟ်စှေ်စိုတ်ညိဂှ် မိက်ဂွံဗတိုက်ဖ္အောဝ်ဏာကီုရ။