စပ်ကဵုအ္စာကၞေဟ်တၞောဝ်ဒတောဝ်တၟိ ကလိဂွံလာဘ်လိက်ပတ်အ္စာကၞေဟ် (၂၀၂၀) တုဲ သၟာန်သွဟ်လဝ် အ္စာကၞေဟ်သ္ဂံၚ်နန် 

ဝဏ္ဏမာန် ပတိုန်ထ္ၜးလဝ်ရ။

သၟာန် ။ ။ မ္ၚဵုရ အ္စာကၞေဟ် သ္ဂံၚ်နန်၊ ဗွဲကိုပ်ကၠာ ယၟုကီု၊ ဌာန်ဒၟံၚ်ကီု ဆက်ကဵုမိတ်ညိ။

သွဟ် ။ ။ ယၟုတမ် ကော်မံၚ်ပ္ဍဲကွာန် နာဲမှုက် / ယၟု ကၞေဟ် ရာမည သ္ဂံၚ်နန် / ဌာန်ဒၟံၚ် ကွာန်ကလအ် ပွိုၚ်ဍုၚ်ရေဝ် သၠုၚ်ကျာ မဒှ်ရ။

သၟာန် ။ ။ ယွံ သ္ဂံၚ်နန် နူအခိၚ်လဵု စချူကၠုၚ်လိက်ရော ?၊ ဗီုဒဒှ်စချူကၠုၚ်လဝ်လိက် နူတမ်ဝါဒိတေံ လဴထၜးကဵုဗွဲသရောပ်ညိ။

သွဟ် ။ ။ သက္ကရာဇ်ဍုၚ် (၁၃၇၂) သၞာံ၊ ခရေတ် (2010) တေံ ဟိုတ်နူဆဵုဂဗကဵု အာစာခိုဟ်ကီု၊ ဟိုတ်နူ ဝါသနာနွံမံၚ်လ္ပာ်လိက်ပတ်မန်ကီုတုဲ ရပ်ချူကၠုၚ်လဝ်ကၞေဟ် အတိုၚ်ဝါသနာရ။

သၟာန် ။ ။ အခိၚ်စချူကၠုၚ်လိက် နူတမ်ဝါဒိတေံဂှ် ပ္ဍဲလိက်ကၞပ်လဵု ပါကၠုၚ်လဝ်ကၠာရော ?၊

သွဟ် ။ ။ အခိၚ်စချူကၠုၚ်လဝ်လိက် တမ်ကိုပ်ကၠာအိုတ် ၜိုတ်သမ္တီဒးမ္ဂး ပ္ဍဲလိက်ကၞပ်မဂ္ဂဇြေန် လဂါံသၟတ်တၟိ ကၞပ် (၁) ကေၚ်ပါကၠုၚ်လဝ်နွံရ။

သၟာန် ။ ။ သ္ဂံၚ်နန် စချူကၠုၚ် ကဏ္ဍကဗျသၟးရဟာ ?၊ ကဏ္ဍတၞဟ်ဟ်ရော ? ကေၚ်ချူမံၚ်ကီုဟာ ?၊

သွဟ် ။ ။ ချူကၠုၚ်လဝ် ယဝ်ဒးဟီုမ္ဂး ကဏ္ဍကဗျဂှ် ဒှ်ချူစဂၠိုၚ်အိုတ်မွဲ ဒးဟီုရ၊ တုဲ ကဏ္ဍလိက်ပရေၚ်

(လိက်လညာတ်) လေဝ် ချူမံၚ်ကီု၊ တုဲ ကဏ္ဍဝတ္ထုလေဝ် စချူမံၚ်ကီုရ။

သၟာန် ။ ။ ဂွံဒုၚ်ကလိဂွံလာဘ် လိက်ပတ်အ္စာကၞေဟ် 2020 ဏံ ဗီုလဵုဂွံဒုၚ်စသိုၚ်ကီုရော ?၊

သွဟ် ။ ။ ဂွံဒုၚ်စသိုၚ်ဟီုဂှ် သံက်ပ္တောံၜတ်ဟွံမွဲရ၊ ပဳတိသွက်ဘဝသၟာကၞေဟ်မွဲဟီုဂှ် ပတန်ၚုဟ်မးအနဂ္ဃဟွံမာန်ရ၊ မိပ်စိုတ်ဗွဲမလောန်ရ။

သၟာန် ။ ။ ယၟု ကဗျကီု၊ ပရူပရာကဗျကီု သ္ဂံၚ်နန် ဟီုကဵုဗွဲသရောပ်ညိ။

သွဟ် ။ ။ ယၟုကဗျကလိဂွံလဝ်လာဘ်ဂှ် ဂကူကဵုအဲ ပရူပရာကဗျဂှ်မ္ဂး စပ်ကဵုအရေဝ် လိက်ပတ် ယေန်သၞာၚ် ဂကူ မဒှ်ရ။

သၟာန် ။ ။ ဂွံဒှ်ကၠုၚ်အ္စာကၞေဟ်မွဲ ဗီုလဵုဒးကတ်လ္ၚတ်ကၠုၚ်ရော ?၊ သ္ပနိဿဲကၠုၚ်ကဵု အ္စာလဵုနွံရော ?

သွဟ် ။ ။ ပရေၚ်ကတ်လ္ၚတ်ဟီုဂှ် ရှ်သာဍေံဂျိုၚ်မံၚ် ပ္ဍဲပွမဗှ်လိက်ပတ်၊ ဗှ်လိက်ပတ်ဂှ် ဒှ်တမ်သ္ဇိုၚ်သကအ်တဲ ဘဝညးရပ်ကၞေဟ်တံမွဲ မိက်ဂွံဟီုရ၊ အ္စာကေၚ်နိဿဲလဝ်တအ်ဂှ် ဂုဏ်အ္စာသဳရိ ( ဒဵုဣသိ ) ၊ အ္စာ အဲနာဲပညာစိုတ်( ဍုၚ်လၟိုၚ်)၊ အ္စာ ကြက်ထဝ်နာဲ ( ခဒုၚ်စေပ် ) တအ် မဒှ်ရ။

သၟာန် ။ ။ ကဏ္ဍ အ္စာကၞေဟ်သ္ဂံၚ်နန်ချူလဝ် ကဗျ လိက်ပရေၚ် တအ်သီုဖအိုတ်ဂှ် စဵုကဵုတ္ၚဲဏံ

လၟိဟ်ပိုဒ်နွံတၟာဂလိုၚ်ဟာ ?၊

သွဟ် ။ ။ ချူကၠုၚ်လဝ်ဂၠိုၚ်ကဵုပိုတ်ရ။ ကဗျ လိက်ပရေၚ် ( လိက်လညာတ် ) ဂတနူဏံလေဝ် ဆက်ချူအာမံၚ်ဏီရ။

သၟာန် ။ ။ ပ္ဍဲလိက်ကၞပ်လဵု သ္ဂံၚ်နန်ချူစဂၠိုၚ်ရော ?၊

သွဟ် ။ ။ ပ္ဍဲလိက်ကၞပ်လဵု ယဝ်ဟီုမ္ဂး ကဏ္ဍလိက်ပရေၚ်မ္ဂး ပ္ဍဲဂျာနေဝ် ဂကောံသၟတ်မန်လညာတ်တၟိ ဒးဟီုရ၊ စပ်ကဵု ကဗျ မ္ဂး ပ္ဍဲဂျာနေဝ် သၞံၚ်တိုၚ် မဒှ်ရ။

သၟာန် ။ ။ ပ္ဍဲကဵုဂကောံအ္စာကၞေဟ်တၟိဏံ အ္စာကၞေဟ်သ္ဂံၚ်နန်လေဝ် လုပ်ဒုၚ်ရုဲစှ်တုဲ ပါလုပ်လဝ် နဒဒှ်ကေၚ်ကာအ္စာကၞေဟ်မွဲတၠကီု၊ ပ္ဍဲဂကောံအ္စာကၞေဟ်ဂှ် ဗီုလဵုချပ်ရေၚ်တၠုၚ်အာနွံရော ?၊

သွဟ် ။ ။ ယွံ ပါလုပ်မံၚ်မွဲတၠကီုရ၊ သွက် ဂကောံအ္စာကၞေဟ်မန်ပိုယ်ဟီုမ္ဂး ၜိုတ်အစောန်စရာဲဍာ်ဒကေဝ်ဇြဟတ်နွံဂှ် ညံၚ်တာလျိုၚ် မယိုက်ဂၠေၚ်မွဲ ဂွံပြေအာမာန် ရုန်ဂ္စာန်ပံၚ်တောဲအာရောၚ်ဂှ် ဖျေံကၠုၚ်လဝ်စိုတ်ရ။

သၟာန် ။ ။ သၟာကၞေဟ်သၟတ်မန်ပိုယ်တအ် ရံၚ်ကေတ်တ္ၚဲဏံ နွံအောန်ကွေံကွေံဏီတုဲ နကဵုအ္စာကၞေဟ်သၟတ်မွဲတၠ ဗီုလဵုမိက်ဂွံဟီုဆဝ်ဗ္ၚုဟ်ကဵု သၟတ်တအ်ရော ?

သွဟ် ။ ။ မိက်ဂွံဆဝ်ဗ္ၚုဟ်ဟီုဂှ် သၟာကၞေဟ်မန်တၟိတၟိတအ် လုပ်ချူအိုတ်ညိ၊ လိက်ပိုယ်ချူလဝ်တအ်ဂှ်

ခိုဟ် ပရေံ ဒှ်အဓိကပ္ဍဲပိုယ်ဟွံသေၚ်တုဲ ဒှ်အဓိကပ္ဍဲဂကူပိုယ်ရ၊ လိက်ပိုယ်ဒးဒုၚ်တးပါဲလေဝ် လ္ပဍောတ်စိုတ်ဏီ၊ လဍောတ်စိုတ်ညိ၊ လဂါံဇိုၚ်ပထမဟွံအံၚ်ဇၞးဂှ် လဂါံဇိုၚ်ဒုတိယအံၚ်ဇၞးကၠုၚ်မာန်ဏောၚ်ဂှ် နကဵုလညာတ်ဏံမွဲ အဲမိက်ဂွံဖ္တိုက်ဖၟောဝ်ဏာရ။

သၟာန် ။ ။ ဂလာန်သၟာန်လက္ကရဴအိုတ် မုမိက်ဂွံဟီုဗပေၚ်နွံ ဟီုဗပေၚ်မာန်ရ။

သွဟ် ။ ။ မုမိက်ဂွံဟီုဗပေၚ်ရောမ္ဂး ညံၚ်လိက်ပတ်ဂကူမန်ပိုယ် ဂွံဇၞော်မောဝ်တဴတက်မာန်ဂှ် ဒှ်တာလျိုၚ်ပိုယ်ကောန်ဂကူမန်တ္ၚဲဏံရ၊ ကောန်ဂကူမန်တ္ၚဲဏံ ကတ်လ္ၚတ်ချူမံၚ်လိက်မန်ပိုယ်မ္ဂး တ္ၚဲယးတေံ လိက်ပတ်ပိုယ်မန် ဇၞော်မောဝ်ကၠုၚ်ဍာံဍာံရောၚ်ဂှ် အဲစှေ်ကေတ်စိုတ်ရ၊ ယွံကောန်ဂကူမန်ပိုယ်တအ် တီတာလျိုၚ်မှ တာလျိုၚ်နွံဂှ် ဇၟာပ်ကောန်ဂကူမန်ပိုယ် ကဵုဂွံတီကေတ်တာလျိုၚ် သွက်ဂကူမန်ပိုယ် ညဳညဳသာသာအိုတ်ညိဂှ် မိက်ဂွံဖ္တိုက်ဖၟောဝ်ဏာရ။