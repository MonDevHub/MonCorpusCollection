ယဲကိုဝ်ဝေဒ် (Covid-19) ကလေၚ်ကၠောံထၞာန်ကၠုၚ် မွဲဝါပၠန်ဂှ်ရ စွံသတိကဵု ပရေၚ်ထတ်ယုက်အိုတ်ညိ

စတမ်နူဂိတုဖေဖဝ်ဝါရဳဏံမံက် စၟယဲ Covid-19 ကလေၚ်ကၠောံထၞာန်စိုပ်ကၠုၚ် ပ္ဍဲဒေသရးမန် မွဲဝါပၠန်ရ။

ပ္ဍဲအခိၚ်အခါ ဂိတုမာ်၊ ဖဝ်ရဂိုန်ဏံမ္ဂး နကဵုအခိုက်ကၞာ ဒေသရးမန်ပိုဲ မပတမ်ကဵု သဘၚ်ထပိုဲပယျၚ်၊ သဘၚ်စရိုဟ် ဍာ်ဘုတ်ဘာနာနာသာ်၊ သဘၚ်မ္ၚဵုဝိဇာတ ကတဵုဒှ်မၞိဟ်၊ သဘၚ်ပ္တိုန်ဂုဏ်ရာဲ ကလိဂွံတဆိပ်ကြာ စတမ်ဒေသနာနာ ကၠောန်ၜိုတ်တဴနွံဂှ် ဂွံဆဵုကေတ်ရ။

ကၠောန်တဴသဘၚ်နာနာသာ်တံဂှ် မၞိဟ်ကောံကလောံဒၟံၚ်တုဲ တုပ်တဴကဵုဒၟံၚ်ဇြဟတ်ကဵု ယဲကၠောံထၞာန် ညံၚ်ဂွံပြးစိုပ် အာ အကြာညးမွဲ ကေုာံ ညးမွဲ၊ မွဲကွာန်ကဵုမွဲကွာန်၊ မွဲဒေသကဵု မွဲဒေသကီုဒှ်တုဲ အကြာဂိတုဂတဏံမ္ဂး အကာဲအရာယဲကၠောံထၞာန် သွက်ဂွံကၠောံထၞာန်ပြးဂၠိုၚ်တိုန် နွံမာန်ရ။

အကာဲအရာယဲကၠောံထၞာန်ဍုၚ်ပိုဲ ကလေၚ်ရံၚ်အာတုဲကၠုၚ် အကြာမွဲသတ္တဟတုဲကၠုၚ်တေံမ္ဂး စတမ်နူဖေဖဝ်ဝါရဳ (၉) ဂှ် အလုံကၟိန်ဍုၚ်မွဲ မၞိဟ်ဒှ်ယဲ (၁၀၄၃) တၠ ပ္ဍဲတွဵုရးဍုၚ်မန်ဂှ် ဇြပ်ဗု (၉) တၠ၊ ကျာ်မြဟ် (၈) တၠ၊ မုဟ်ဍုၚ် (၇) တၠ၊ မတ်မလီု (၄) တၠ၊ ကျာ်ထဝ် (၂) တၠ၊ ၜါသွာၚ် (၁) တၠ၊ ပံၚ်ဖအိုတ် (၃၁) တၠရ။

ဖေဖဝ်ဝါရဳ (၁၀) ဂှ် အလုံမွဲကၟိန်ဍုၚ် မၞိဟ်ဒှ်ယဲ (၁၀၄၃) တၠ၊ ပ္ဍဲတွဵုရးဍုၚ်မန်ဂှ် မုဟ်ဍုၚ် (၁၆) တၠ၊ ဇြပ်ဗု (၇) တၠ၊ မတ်မလီု (၆) တၠ၊ ကျာ်မြဟ် (၄) တၠ၊ ရေဝ် (၂) တၠ၊ ပံၚ် (၁) ၊ ၜါသွာၚ် (၁) တၠ ပံၚ်ဖအိုတ် (၃၇) တၠ။

ဖေဖဝ်ဝါရဳ (၁၁) ဂှ် အလုံမွဲကၟိန်ဍုၚ် မၞိဟ်ဒှ်ယဲ (၁၆၀၇) တၠ၊ ပ္ဍဲတွဵုရးဍုၚ်မန်ဂှ် ၜါသွာၚ် (၄၅) တၠ၊ မုဟ်ဍုၚ် (၁၇) တၠ၊ ၜဳကလေၚ် (၂) တၠ၊ ပံၚ် (၁) တၠ၊ ဇြပ်ဗု (၁) တၠ၊ ကျာ်မြဟ် (၁) တၠ၊ ပံၚ်ဖအိုတ် (၆၇) တၠ။

ဖေဖဝ်ဝါရဳ (၁၂) ဂှ် အလုံမွဲကၟိန်ဍုၚ်ဂှ် (၁၇၈၇) တၠ၊ ပ္ဍဲတွဵုရးဍုၚ်မန်ဂှ် ၜါသွာၚ် (၇၅) တၠ၊ မတ်မလီု (၂၆) တၠ၊ ဇြပ်ဗု (၂၃) တၠ၊ မုဟ်ဍုၚ် (၁၂) တၠ၊ ကျာ်မြဟ် (၁၀) တၠ၊ ရေဝ် (၃) တၠ၊ ကျာ်ထဝ် (၂) တၠ၊ ပံၚ် (၁) တၠ၊ ပံၚ်ဖအိုတ် (၁၅၂) တၠ။

ဖေဖဝ်ဝါရဳ (၁၃) ဂှ် အလုံမွဲကၟိန်ဍုၚ်ဂှ် (၁၄၇၃) တၠ၊ ပ္ဍဲတွဵုရးဍုၚ်မန်ဂှ် ဇြပ်ဗု (၁၄) တၠ၊ ကျာ်မြဟ် (၁၁) တၠ၊ မတ်မလီု (၈) တၠ၊ မုဟ်ဍုၚ် (၈) တၠ၊ ၜါသွာၚ် (၆) တၠ၊ ရေဝ် (၄) တၠ၊ ကျာ်ထဝ် (၁) တၠ၊ ၜဳကလေၚ် (၁) တၠ၊ ပံၚ် (၁) တၠ၊ သီုဖအိုတ် (၅၄) တၠ ကတဵုဒှ်ယဲနွံရ။

ရံၚ်ကေတ်စရၚ်ဌာနပရေၚ်ထတ်ယုက်တံမ္ဂး ပွိုၚ်မွဲမွဲတ္ၚဲမ္ဂး အလုံမွဲကၟိန်ဍုၚ်ဂှ် (၁၀၀၀) တၠပြၚ် ဆဵုစၟယဲတုဲ ပ္ဍဲတွဵုရးဍုၚ် မန်ဂှ် ပွိုၚ်ဍုၚ်ၜါသွာၚ်၊ ပွိုၚ်ဍုၚ်မုဟ်ဍုၚ်၊ ပွိုၚ်ဍုၚ်ဇြပ်ဗု ကတဵုဒှ်ဂၠိုၚ်တုဲ သှေ်ပွိုၚ်ဍုၚ်တၞဟ်တအ်ဂှ် ဒှ်ဟွံဂၠိုၚ်ဏီရ။

ဆဂးဂှ် ပရေၚ်ထိၚ်ဒဝ်စဵုဒၞာ ပရေၚ်ကၠောံထၞာန်ယဲဂှ် တန်တဴဒၟံၚ်ကဵု ပရေၚ်ဓဝ်သမ္တီကုမၞိဟ်တအ်တုဲ အကာဲအရာသွက် ဒးဂွိၚ်နွံမာန်ရောၚ် တော်ကေတ်ရ။

ပွမကၠောန်သဘၚ် ပရေၚ်အခိုက်ကၞာ မၞိဟ်ကောံကောံကလောံကလောံဂှ် ၜိုန်ရဗ္ဒောံတာဒၞာဟွံမာန်ကၠာရလေဝ် နဲကဲထိၚ်ဒဝ်စဵုဒၞာယဲ မပ္တံကဵုအာကၠုၚ်တိတ်မ္ၚးမ္ဂး ညံၚ်ဂွံစုတ်ကဵု ယာတ်ကၟာတ်မုဟ်ကၟာတ်ပါၚ် (Mask) ကီု၊ ညံၚ်ဂွံကြာတ်ကြဴကဵုတဲ မွဲဏှေအ်မွဲဏှေအ်ကီု ဒးကၠောန်သ္ပထေက်ရ။

ယဲကၠောံထၞာန် (Covid-19) ဝွံ နူကဵုထိၚ်ဒဝ်စဵုဒၞာဂွံလဝ်တုဲတုဲဂှ် ဟိုတ်နူပရေၚ်ထိၚ်ဒဝ်စဵုဒၞာဍိုန်လျ၊ မၞိဟ်တအ် ဟွံသ္ပဂရုကဵု ပရေၚ်စဵုဒၞာတုဲ ကလေၚ်ကၠောံထၞာန်ကၠုၚ်မွဲဝါပၠန်ရ။

စၟယဲကၠောံထၞာန်ဏံ နူကၠာဟွံစိုပ်ကွာန်ဇကု၊ နူကၠာဟွံစိုပ်သ္ၚိဇကုဂှ် ပရဟ်ဒုၚ်စဵုဒၞာညိ၊ ဇၟာပ်ညးအဲ စွံသတိကဵု ပရေၚ်ထတ်ယုက်အိုတ်ညိဂှ် မိက်ဂွံဖ္တိုက်ဖၟောဝ်ဏာရ။