ကိုန်အစဳဇန်ဖောအ်ဗြေဝ်လုပ်ကၠုၚ်မ္ဂး စွံသတိပရေၚ်သီကေတ်တိကဵု ဖံက်ပကဝ်အခေါၚ်အရာမၞိဟ်တံညိ

ပ္ဍဲကဵုတွဵုရးဍုၚ်မန်ပိုဲ ကိုန်အစဳဇန်ပရေၚ်ကမၠောန် သၞေဟ်က္ၜၚ်ကျာကဵု သၞေဟ်က္ၜၚ် အဆံၚ်ဍုၚ်နာနာ သွက်ဂွံဓမံက်အာရုပ်ရဴနွံတုဲ အလဵုအသဳကၟိန်ဍုၚ်တံ ဒက်လဝ်ဂကောံ ဓမံက်ရုပ်ရဴကမၠောန်နွံရ။ ပ္ဍဲကဵုဂကောံဂှ် ဝန်ဇၞော်အဆံၚ်ကၟိန်ဍုၚ် (၆) တၠ၊ ဒုဝန်ဇၞော်ကၟိန်ဍုၚ် (၁) တၠ သ္ကိုပ်ဝန်ဇၞော်တွဵုရးဍုၚ်မန် ကေုာံ ညးတာလျိုၚ် အဆံၚ်ဂအုပ်ညးစၞောန်ပ္ညုၚ်တံ ပါလုပ်မံၚ်ရ။

စပ်ကဵုကိုန်အစဳဇန်ဖောအ်ဗြေဝ်မ္ဂး ဒှ်ဂုဏ်ဖဵုဒေသ၊ ဒှ်အထံက်အရီု ပရေၚ်ပိုန်ဂြပ်ဒေသမာန်ရောၚ်။ ဂွံဓမံက်ရုပ်ရဴ ပရေၚ်ကမၠောန်ဂှ် ညးဒေသလ္ၚဵုတံ ဂွံကမၠောန်ကၟိတ်မာန်ရောၚ်။ ဒုၚ်သ္ဇိုၚ်ကဵု သၞေဟ်က္ၜၚ်ကျာကဵု သၞေဟ်က္ၜၚ်တံတုဲ ပရေၚ်အာတရဴ ပရေၚ်တွာ်ကၟုဲတံ တဴတက်ကၠုၚ်မာန်ရောၚ်။

ၜိုန်ဂှ်လေဝ် ဒုၚ်သ္ဇိုၚ်ကဵု ကိုန်အစဳဇန်တံတုဲ လၟေၚ်ကမၠောန်ညးတံကၠာအိုတ်ဂှ် သွက်ဂွံသီကေတ်တိ ၜိုတ်နွံပၟိက်ဂှ် ပါလုပ်မံၚ်အဓိကရ။ ပ္ဍဲကဵုလိက်အမိၚ်ညးတံဂှ်လေဝ် စကာလဝ် ဝေါဟာရ သီတိ မွဲမဂှ် ပြာကတ်မံၚ်ရ။ သွက်ဂွံဒှ်ကၠုၚ် ပရေၚ်သီကေတ်တိတံဂှ် ကြပ်ချိုတ်ပၠိုတ်မံၚ်ရ။ ဒးဒှ်ဓဝိၚ်မွဲသာ်ဂှ် သီကေတ် သၞောတ် အလဵုအသဳပၞာန်ကၠာတေံမ္ဂး ဟွံဂွံၚုဟ်လေဲမွဲသာ် သီကေတ်ထောံ လၟိဟ်ဂၠိုၚ်နူကဵု တၚ်နွံပၟိက်ပရေၚ်ကမၠောန်တံရ။

လက်ထက်အလဵုအသဳဒဳမဝ်ကရေဇြဳဂှ် ပ္ညဳပ္ညပ်ကဵုတၠတိတုဲ ကဵုၚုဟ်လေဲ အတိုၚ်ၚုဟ်မး ဗွဝ်ဖျာရ။ လၟုဟ်ဏံ သီကေတ် ဗီုပြၚ်လဵုရောဂှ် ချိၚ်ဆဟွံဒးဏီရ။ တိတံလေဝ် ဟွံကဵုၚုဟ်လေဲမွဲသာ် သီကေတ်မ္ဂး ဒှ်ပရေၚ်ဖံက်ပ္ကဝ် အခေါၚ်အရာမၞိဟ်ရ။

သွက်ဂွံဓမံက်ရုပ်ရဴကမၠောန်တံဂှ် ညးဍုၚ်ကွာန်တံ ဒးကၠောန်အဆဝ်မာန်မံၚ်ဏီရ။ အဆံၚ်ဒးဘိုၚ်ကေတ် ပရေၚ်ဂီုကၠီုတံ ဒှ်ကၠုၚ်မာန်ရောၚ်။ ညးလ္ၚဵုတံ ဒးမၚ်ပရေၚ်ဂီုကၠီု၊ ညးဍုၚ်ကွာန်တံဂှ် စကာကမၠောန်နဲအဓမ္မ ဟွံကဵုၚုဟ်တံဂှ်လေဝ် ပရေၚ်ဖံက်ပကဝ်အခေါၚ်အရာမၞိဟ်ရ။

စပ်ကဵုပရေၚ်ဖံက်ပကဝ်အခေါၚ်အရာမၞိဟ်ဂှ် အလဵုအသဳတံ သွက်ဂွံဒးစဵုဒၞာကဵုဂှ် တာလျိုၚ်နွံမံၚ်ရ။ နကဵုအလဵုအသဳ ညံၚ်ဟွံဂွံဖံက်ပကဝ်အခေါၚ်အရာမၞိဟ် လ္တူညးဍုၚ်ကွာန်တံဂှ် ဒးစွံဂရုထေက်ရ။ လ္တူအခေါၚ်အရာမၞိဟ် ညးဍုၚ်ကွာန်တံဂှ် အလဵုအသဳတံ ဒးမၚ်မွဲထေက်ရ။

ဟိုတ်ဒှ်သာ်ဂှ်ရ ဒုၚ်သ္ဇိုၚ်ကဵု ပရေၚ်ကမၠောန်ဖောအ်ဗြေဝ်တံတုဲ ပရေၚ်ဖံက်ပကဝ်အခေါၚ်အရာမၞိဟ်တံ ညံၚ်ဟွံဂွံဒှ်ကၠုၚ်ဂှ် တာလျိုၚ်နွံမံၚ်သီုညးဖအိုတ်တုဲ ညးညးအဲအဲ မၚ်မွဲစဵုဒၞာ ရှေ်သှေ်အခေါၚ်အရာမၞိဟ်ညိဂှ် ပ္တိုန်ထ္ၜးဏာရ။