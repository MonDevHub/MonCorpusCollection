ခၞော်သြောံ (ကာမ်) ဂှ် ပြဟ်ပြဟ်ဏံ နဲလဵုဂွံစကာမာန်

မာံရဲထဝ်

ရတ်သီသြောံတုဲမ္ဂး ပ္ဍဲမသြောံဂှ် ခ္ဍန်သ္ၚု ကေုာံ ခၞော်သြောံ (ကာမ်) ပါလုပ်ဒၟံၚ်ရ။ ဗၞတ် (၂၀%) ဂှ် ဒှ်တဴခၞော်သြောံ (ကာမ်) ရ။ အခါဗုတ်ပ္တိတ်သ္ၚုမ္ဂး ခၞော်သြောံ၊ မဒှ်ကာမ်ဂှ် ပါ်တိတ်အာတၞဟ်တုဲ နကဵုဂအုံကာမ်ဇၞော်ဇၞော်ဟေၚ် ဂအုံဒၟံၚ်တုဲ ကေတ်လဝ်ဒၞာဲဇၞော်ဇၞော် မဒှ်ရောၚ်ဂှ် သ္ဂောံဆဵုကေတ်မာန်ရ။ ဗီုပြၚ်ဂအုံကာမ်ဇၞော်ဇၞော်နွံဒှ်ဂှ် ဒှ်ဒၞာဲစက်ဗုတ်သ္ၚုဇၞော်ဇၞော်နွံဂှ် သ္ဂောံဆဵုကေတ်မာန်ဒှ်ရ။ သ္ဂောံစွံအာဂအုံကာမ်မာန်ဂှ် ဒၞာဲတိသၠဲသၠဲ ဒးနွံကီုတုဲ မွဲဒၞာဲကဵုမွဲဒၞာဲ ဂွံပ္ဆုဲပြံၚ်ပၠန်ဂှ်လေဝ် ခရိတ်အိုတ်ဂၠိုၚ်ဒၟံၚ်ကီုရ။

မွဲအခိၚ်တေံ (တမၠာတေံ) ဂှ် ခၞော်သြောံဂှ် ဒှ်တဴနကဵုအပေါတ်ဒးကၠဟ်ထောံ၊ ဒှ်အပေါတ်အမှိက်မွဲရောၚ် စၟတ်ကေတ်လဝ်အိုတ်ရ။ ခၞော်သြောံ၊ ကာမ်သြောံဝွံ ဒ္ကးပ္တိတ်နူအပေါတ်အဓိက မသ္ၚုဂှ်တုဲ ညးဂမၠိုၚ်သ္ဂုတ် ပ္တန်လဝ် ဒဒှ်အပေါတ်အပဵု (အပေါတ်ဟၟဲကဵုၚုဟ်မး) ရောၚ် စၟတ်လဝ်အိုတ်ရ။ မၞိဟ်တံ ဒဒှ်အမှိက်မွဲ သ္ဂောံဆဵုကေတ်တုဲ သီုစိုတ်ဒးထုဲကြာန်အာကီု ဒှ်မာန်ရ။

ပြဟ်ပြဟ်ဏံမ္ဂး နူကာမ်သြောံဂှ် ကၠောန်ပ္တိတ်ကဵု နဲစကာဂွံမာန်ဂမၠိုၚ်တုဲ ဒှ်အာအပေါတ်ဒှ်ဖဵု၊ ဒှ်အာအပေါတ်မၞိ်ဟ်တံစကာဂွံ ဂၠိုၚ်ကဵုဂကူရ။ နူမွဲဒၞာဲကဵုမွဲဒၞာဲဂှ် ဗွဲမလောဲသွာ ပလံၚ်ဗ္စိုပ်ကဏာကနၚ် ဂွံမာန်အာကီုဒှ်အာရ။ သၟာၚ်နူဂှ် ကာမ်ဝွံ ဟိုတ်နူဗွဲမပြဟ်ပၟတ်တူဟွံလောဲတုဲ မ္ဒးစကာအာ ဒဒှ်အပေါတ်ဒုၚ်အကြာ (ကြားခံပစ္စည်း) စဵုဒၞာကဵုပၟတ်ဓါတ်လလဳမာန်မွဲကီုရ။ သၟာၚ်နူဂှ် ပ္ဍဲကာမ်ဂှ် ဟိုတ်နူဓါတ်ဍာ်၊ ဓါတ်ဍုက်ဂွံလုပ်၊ ဂွံဇိမ်လုပ်အာ ဟွံလောဲတုဲ နကဵုဍာ်ဗြဲ၊ နကဵုသၟုဟ်ဍာ်ဗြဲတုဲ ကာမ်ဂှ် ဗွဲမလောဲသွာ သၟိုဟ်အာ၊ သရိုဟ်အာ ဟွံလောဲဏီရ။

ကာမ်သြောံဂှ် စံၚ်ကဵုပၟတ်တုဲ ဒှ်ကၠုၚ်ကာမ်တူ (စပါးခွံဖွဲပြာ) ရ။ ကာမ်တူ (ချးကာမ်) ဂှ် ပတုပ်ဗ္ၜတ်စမ်ရံၚ်ကဵု ချးဆုမ္ဂး ဓါတ်ပတေၚ်နွံပ္ဍဲကာမ်တူဂှ် ဗၞတ် (၁၇%) စဵုကဵု (၂၆%) သာတုဲဂၠိုၚ်တဴနူဓါတ် ပတေၚ် နွံပ္ဍဲချးဆုဂှ်ဏီရ။ စက်အေန်ဂျေန်မွဲမွဲ သ္ဂောံဂေတ်မာန်၊ သ္ဂောံကၠောန်ကမၠောန်မာန်ဂှ် ပၟိက်နွံဒၟံၚ်ကဵု အစောံဇြဟတ် (စွမ်းအၚ်) ကီုရ။ စက်မွဲမွဲသ္ဂောံဂေတ်မာန်ဂှ် အစောံဇြဟတ်ပၟတ်ဂှ် ဒှ်အဓိကတုဲ သ္ဂောံဂွံအစောံဇြဟတ်ပၟတ်မာန်ဂှ် ယဝ်စကာအာကာမ်သြောံမ္ဂး ပဏာမဗွဲမဂၠိုၚ် နွံပၟိက်ရ။ နူကာမ်ဂှ် ဂွံကၠုၚ်အစောံဇြဟတ်ပၟတ်တုဲ ညံၚ်စက်အေန်ဂျေန် စကာသၟုဟ်ဓါတ်ဍာ်ဂမ္တဴ သ္ဂောံဂေတ်မာန်ဂှ် ကာမ်ဝွံ ဒှ်အပေါတ်တမ်ရိုဟ်ခိုဟ်အိုဟ်မွဲရ။

ကာမ်သြောံပမာဏလၟိဟ်ဂၠိုၚ်ဂှ် သ္ဂောံဂိုၚ်ဒေပ်မာန်ဂှ် တၚ်ဝါတ်နွံဒၟံၚ်ဗွဲမဂၠိုၚ်တုဲ သွက်ဂွံပါဲကၠဟ်ထောံပၠန် လေဝ် ဟွံလောဲသွာကီုရ။ ကာမ်သြောံဂှ် အခါစံၚ်ပတူကဵုပၟတ်ပၠန်လေဝ် ဓါတ်ကာဗောန်ဒိုၚ်အံက်သိုက် တိတ်ကၠုၚ်တုဲ သတီုကျာဂှ် မ္ဒးကၠိပပ်အာကီု ဒှ်ကီုရ။ ပ္ဍဲကာမ်သြောံဂှ် ဓါတ်ကာဗောန်ပါလုပ်ဒၟံၚ်လၟိဟ်ဂၠိုၚ်တုဲ အခါစံၚ်ပတူကဵုပၟတ်မ္ဂး အလုံဓါတ်နွံဒၟံၚ်ပေၚ်ပေၚ် အလုံအိုဿီုဂှ် တူအိုတ်ဟွံမာန်တုဲ သှ်ၜေက်ဒၟံၚ်ဒဒှ် ပတေၚ်ကာမ်စက်(စက်ဖွဲပြာ) လၟိဟ်ဂၠိုၚ်တဴရ၊၊ ဟိုတ်ဂှ်ရ ဂၠိုက်ဂၠာဲတိုန် နဲကဲစကာ ကာမ်သြောံ၊ ခၞော်သြောံတုဲ အခိၚ်လၟုဟ် နဲကဲစကာ မံက်ဂတဝ်တိုန်နာနာသာ်အိုတ်ရ။

ကာမ်သြောံ၊ ခၞော်သြောံဂှ် စကာစုတ်ပ္ဍဲတိမ္ဂး တိဂှ် ကျာလုပ်၊ ကျာတိတ်ခိုဟ်တိုန်ရောၚ်ဂှ် တၠပညာတံ ကဵုလဝ်သမ္တီနွံရ။ ပ္ဍဲကာမ်သြောံ၊ ပ္ဍဲခၞော်သြောံဂှ် ဟိုတ်နူဓါတ်ပဝ်တိတ်သဳယာမ် ကေုာံ ဓာတ်ဇြဳလဳကောန် (ဆီလီကွန်ဓါတ်) ပါလုပ်ဒၟံၚ်လၟိဟ်ဂၠိုၚ်တုဲ အခိၚ်ပလေဝ်တိတေံဂှ် စုတ်ကဵုမာန်မ္ဂး ဒှ်ဂုဏ်ဖဵုကီုရ။ ဟိုတ်နူစုတ်ကာမ်ပ္ဍဲတိတုဲ ဖျုန်တိဟွံကြံၚ်မ္ၚိုဟ်၊ တိဟွံကၟောန်၊ တိဟွံကၠေတ်ရတုဲ ဖျုန်တိဒှ်အာ ဖျုန်တိဓမ္မတာမွဲရ။ သၟဝ်တိ၊ လ္တူတိ၊ ကျာလုပ်တိတ်ခိုဟ်တိုန်တုဲ အဟာရရှ်တိလေဝ် ဖောအ်ဗြေဝ်တိုန်ရ။ သွက်တိလေဝ် ဓါတ်ၜိုဟ်ဂွံကၠုၚ်ကီုရ။

စပ်ကဵုကမၠောန်လွဳလွတ် သတ်တိရစ္ဆာန်ဂမၠိုၚ် (ဥပမာလွဳစာၚ်၊ လွဳအဒါ) မ္ဂး ကာမ်ဂှ် နကဵုလျိုၚ်သာသာပရး လးလဝ်ကဵုဒဒှ်ဒၞာဲမံၚ်၊ ဒဒှ်ဒၞာဲသၞာသ္တိတ်ကီုလေဝ် စကာလဝ်ပ္ဍဲရုၚ်လွဳစာၚ်၊ လွဳအဒါဂမၠိုၚ်မာန်ရ။ ကာမ်ဝွံ ဟွံဍုက်၊ ဟွံထ္ၜိုတ်၊ ဟွံဗါန်တုဲ ဟိုတ်နူကှ်ဒၟံၚ်ဂှ်ရ ဒှ်ဒၞာဲလး (အခၚ်း) ခိုဟ်တုဲ အခါကၠောန်ပရေၚ်သၟးဇ္ၚးလေဝ် လောဲဒၟံၚ်ကီုရ။

ကာမ်ဝွံ ဒဒှ်အပေါတ်ပံၚ်ပကောံလဝ် (Composite material ) ဂှ် ဗုတ်သၠိက်ထောံတုဲ ဒဒှ်အမှိက်သၠေက်( ကြိက်သားပစ္စည်း Particleboard) ကလေၚ်ပြိုက်စုတ် တုဲစကာမာန်ဒၟံၚ်ကီုရ။ အမှိုက်ပံၚ်ကောံ (Composite material) မွဲဂကူ၊ ၜါဂကူ လၟိဟ်ဂၠိုၚ်နူဂှ် ပါလုပ်ဒၟံၚ်ကီုလေဝ် ဂုဏ်စရာဲမူလဂှ်သာတုဲ ဂၠိုၚ်တိုန်မာန်ရ။ ဇြဳလဳကာ နွံဒၟံၚ်ပ္ဍဲကာမ်ဂှ် မူလဂုဏ်စရာဲ ၜိုန်ရပြံၚ်သၠာအာ ဒဒှ်အပေါတ်သၠေက်သၠေက်ကီုလေဝ် အစောန်စရာဲ ကြံၚ်မ္ၚိုဟ်ဒၟံၚ်တုဲ လျိုၚ်လေဝ်သာဍာဒၟံၚ် နကဵုဍာ်ဇမၠိၚ်မာန်ကီုရ။

စကာဇြဳလဳကာပ္ဍဲကာမ် = ပ္ဍဲကာမ်သြောံဂှ် စရာဲအဝ်ဂေဏေတ်ပါလုပ်ဒၟံၚ် ဗၞတ်ပန်ဂအုံ ပိဂအုံတုဲ ဗၞတ်ပါလုပ်ဂမၠိုၚ်ဂှ် ပြံၚ်သၠာဲအာပတေၚ်ကာမ်သြောံ = (စက်ဖွဲပြာ rice husk ash (RHA) ရ။ ပ္ဍဲ RHA ဂှ် ဓါတ်ပံၚ်ကောံ ဇြဳလဳကောန် (ဆီလီကွန်ဒြပ်ပေါၚ်) ပါဒၟံၚ် ၉၀ % တုဲ တာယာရဝ်ပါ (ရာဘာတာယာများ) သ္ဂောံခိုဟ်တိုန်ကီုဒှ်ရ။ သၟာၚ်နူဂှ် ဟိုတ်နူဟွံထ္ၜိုတ်၊ ဟွံဗါန်တုဲ ဒဒှ်အပေါတ်စကာအကြာ (ကြားခံပစ္စည်းများ) စကာဂွံမာန်ကီုရ။

စကာအာအဇာကၠေၚ်စက် (လောၚ်စာဆီ) မာန် = ကာမ်ဝွံ နကဵုအပေါတ်သ္ဂောံတူ (လောၚ်စာ) စကာအာ ပ္ဍဲရုၚ်စက်စကာသၟုဟ်ဓါတ်ဇဳဝမာန်ကီုရ။ ပ္ဍဲသ္ကုတ်ဒေသအေယှဝွံ ရုၚ်စက်လၟိဟ်ဗွဲမဂၠိုၚ် ကာမ်ဂှ်စကာဒၟံၚ် ဒဒှ်အပေါတ် သ္ဂောံတူ (လောၚ်စာ) အိုတ်ရ။

စကာဒၟံၚ် ဒဒှ်အပေါတ်အကြာ (Insulation) = ကာမ်ဝွံ ဟိုတ်နူပၟတ်သ္ဂောံတူ ဟွံလောဲ၊ သၟုဟ်ဍာ်၊ ဓါတ်ဍာ် လုပ်ဟွံလောဲတုဲ ရုၚ်စက်ကၠောန်ပ္တိတ်ဒၟံၚ် အပေါတ်သတဳ (steel) ဂှ် စကာဒၟံၚ် ဒဒှ်အပေါတ်ဒုၚ်အကြာ အိုတ်ရ။

နဲကၠောန်ပတိတ် ချးကာမ်၊ သွက်စကာအာ ပ္ဍဲတိတဵုတၞံဂမၠိုၚ်

သၟာဗ္ၚ၊ သၟာတဵုလွဳတံ ကေၚ်ဆဵုဒၟံၚ် ကာမ်တူ(ကာမ်စက်)အိုတ်ရ။ ဗွဲအပြောံမ္ဂး ကာမ်စက်ဂှ် ဒှ်ဒၟံၚ်အရံၚ်သာ်ဗ္စံက်ဗ္စံက် ပြံက်ဒၟံၚ်ပတေၚ်ဗုဗုကီုရ။ ဗွဲမဂၠိုၚ်ကာမ်သြောံဂှ် စံၚ်ပ္တူတုဲ တိတ်ကၠုၚ်နူဂှ်မ္ဂး ဒးဒှ်အာပတေၚ်ကာမ်ဂၠိုၚ်ရ။ ဆဂး ချးကာမ် (စပါးခွံမီးသွေး) ဂးဂှ် ၜိုန်ရစံၚ်ပ္တူလဝ်ကဵုပၟတ်ကီုလေဝ် ဍေံဟွံဒှ်အာပတေၚ်တုဲ ဍေံဒှ်ဒၟံၚ်ပကတိ ခၟောက်သြောံ (ကာမ်သြောံ) ဂှ် နကဵုအရံၚ်သာ်ဗ္စံက်ဗ္စံက်ဖအိုတ်ရ။ ချးကာမ်ဂှ် တုပ်တဴညံၚ်ရဴ ဗီုပြၚ်ချးဂမၠိုၚ် (ဗီုချးဆု၊ ချးတၟအ်၊ ချးဒုန်) ဂမၠိုၚ်ကီုရ။ ဆဂး ချးကာမ်ဝွံ မ္ဒးစကာအာ အရာအပေါတ်သ္ဂောံတူဒဒှ် (လောၚ်စာ) မွဲ ဟွံသေၚ်တုဲ သွက်ဂွံစကာ အာ ပ္ဍဲတိစပ်ကဵုကမၠောန်ပရေၚ်တဵုလွဳဂမၠိုၚ်ရောၚ်။

ခေတ်လၟုဟ်ဏံ စပ်ကဵုဝါဲသဘာဝဂမၠိုၚ်တုဲ သၟာဗ္ၚ၊ သၟာတဵုလွဳ၊ သၟာကၠအ်တံ စကာတိုန်ချးကာမ် လၟိဟ်ဂၠိုၚ်တိုန် ဂၠိုၚ်တိုန်ကီုရ။ စုတ်ပ္ဍဲတိမ္ဂး တိခိုဟ်တိုန်နာနာသာ်မာန်တုဲ ဂကူတၞံမွဲမွဲဂကူ သွက်ဂွံပ္ကဴကဴ ကေုာံ သွက်ဂွံသတ်တိတ်လၟိဟ်ဂၠိုၚ်မာန်ဂှ် ဓါတ်ကာဗေါန်ဂှ် ဒှ်ပၟိက်ဇၞော်မွဲကီုရ။ တိဂှ် ယဝ်ရဓါတ်ဖျးၜက်အာမ္ဂး စုတ်ကဵုချးကာမ်မ္ဂး ဓါတ်ဖျးဂှ် အောန်စှေ်အာမာန်ရ။ စုတ်လဝ်ချးကာမ်မ္ဂး သတ်မၞုံပ္ဍဲတိဗီုပြၚ်သတ်အဏုဇဳဝ ပရေၚ်ကဵုဖဵုဂမၠိုၚ် ဒှ်ဌာန်ဒ္တန်ခိုဟ် သွက်ဍေံတံကီုရ။ စုတ်ကဵုချးကာမ်ပ္ဍဲတိမ္ဂး တိဂှ်ဖေါဝ်ဂရုတိုန်ကီုရ။ ချးကာမ်ဗၞတ် (၂၀%) ဂှ် စုတ်ကဵုပ္ဍဲတိမ္ဂး ဒှ်တိထိၚ်ဒဝ်လဝ်ဍာ် (ဓါတ်ဍာ်) ခိုဟ်ရ။ သွက်တၞံဂမၠိုၚ်လေဝ် ဍာ်ရုမ်ဂပ်ဒၟံၚ်ဒှ်ကီုရ။ ချးကာမ်ဂှ် ပြိုက်စုတ်ပ္ဍဲထိုၚ်ပလုမ်မတၞံ (ပျိုးပၚ်ထုပ်မြေ) မ္ဂး နွံလျိုၚ်သာဍာတုဲ ထိၚ်ဒဝ်လဝ်ဓါတ်အဟာရမာန်၊ ထိၚ်ဒဝ်လဝ်အဟာရလအ်မာန်တုဲ ပလံၚ်ဗ္စိုပ်ကဏာကနၚ်လေဝ်လောဲရ။

သၞောတ်ကၠောန်ပ္တိတ်ချးကာမ်ဂှ် နွံၜါနဲရ။ နဲမွဲဂှ် ဂအုံလဝ်ကာမ်လ္တူသၠာတ်တိတုဲ စံၚ်ကဵုပၟတ်ရ။ မွဲနဲပၠန်ဂှ် စုတ်ပ္ဍဲစေဝ်ပေပါ(တိုၚ်ကဳ)တုဲ စံၚ်ကဵုပၟတ်ဒှ်ရ။

နဲပထမဂှ် စေဝ်ပေပါ ဟွံသေၚ်မ္ဂး စေၚ်ပသဲ စေဝ်သောတ် (ဍောတ်ဍောတ်ဇၞော်ဇၞော် အဝယ်ဟွံရုဲ) ပံက်လ ဝ်ဂၟဳ (ပံက်လဝ်ဂကိုပ်မွဲလ္ပါ်) ကေတ်တုဲ ဟဗေစေဝ် (ပေပါဘေးနံရံ) ပထောၚ်လဝ်ပထောၚ် အဝယ်မွဲ ၝောံတဲ ဂေတ်ကၠောအ်ရ လၟိဟ်ပထောၚ်ဂၠိုၚ်ဂၠိုၚ် ဒးကၠောန်ကဵုရ။ စေဝ်ပေပါ ပထောၚ်ကၠေၚ် တိတ်မွဲပထောၚ်နွံဒၟံၚ်ဂှ် သၠဲပ္တိတ်အဝယ်ပထောၚ်ဗၞတ် (၄ၝောံတဲ) တုဲ ပၠံၚ်ဂှ်ပြိုက်စုတ်လဝ် ပ္ဍဲပထာၚ်ဂှ်ကီုရ။ ဒှ်အာပၠံၚ်ယက်တိတ်(မီးခိုးထွက်ပေါက်) ဂၠိၚ်တိတ်ဒၟံၚ်လ္ပါ်လ္တူရ။ မွဲအဆက်ဂှ် ဗွဝ်စုတ်ပၟတ်လ္တူတိသၠာတ်ဂှ်တုဲ လ္ပါ်စေဝ်ပေပါဂကိုပ်ဟွံမွဲဂှ် ဗကပ်စုတ်လ္တူပၟတ်ဂှ်ညိ။ ပ္ဍဲစေဝ်ပေပါဂှ် ဟိုတ်နူပထောၚ်လဝ် ဒၞာဲကျာလုပ်တိတ် နွံဒၟံၚ်တုဲ အခါစံၚ်ကာမ်သြောံဂှ် ပၟတ်ဟွံပၠိုတ်အာရ။ ပၟတ်ဂှ်ဂဵုခိုဟ်တိုန်မ္ဂး ဂအုံစုတ်ကာမ်သြောံ အတိုၚ်သၠုၚ်စေဝ်ပေပါဂှ်မာန်ရ၊၊ ဒးစွံသတိမွဲဂှ် ပၠံၚ်ပၟတ်တိတ်ဂှ် လ္ပကဵုဗၠိုက်အာ သၟဝ်ကာမ်သြောံဂှ်ညိ။

စဵုကဵုလအ်ဒၟံၚ် ပွိုၚ် (၆) နာဍဳလေဝ် ကာမ်သြောံဂှ် ဒးအသိၚ်ပၟတ်ဂှ်တုဲ ယက်ဂဂုဲဒၟံၚ်သက်သက်ရ။ ကာမ်သြောံဂှ် ဒှ်အာသာ်ဗ္စံက်ဖအိုတ်မ္ဂး စေဝ်ပေပါဂှ် ပါဲပ္တိတ်ထောံတုဲ ခြးပ္တိတ်ချးကာမ်ဂှ်မာန်ရ။ မိက်ဂွံၜိုဟ်ပြဟ်မ္ဂး ဟရဲကဵုဍာ်မ္ဂး ဂွံပြဟ်ရ။ ဣဝွံ ဂွံချးကာမ်ခိုဟ်ခိုဟ် (စပါးခွံမီးသွေးသန်သးသန်႕သန်႕) မွဲဂကူရ။

နဲဒုတိယမွဲပၠန်ဂှ် စေဝ်ပေပါလ္ပါ်သၟဝ်ဂှ် ပထောၚ်လဝ်ပထောၚ်လၟိဟ်ကဵုဂၠိုၚ်တုဲ လ္ပါ်လ္တူဂှ် စုတ်လဝ်ပၠံၚ် သောတ် (အဝယ်၄ၝောံတဲ) ဂှ် လ္ဒေါဝ်စေဝ်ပေပါဂှ်တုဲ ပ္ဍဲစေဝ်ပေပါဂှ် ဗပေၚ်စုတ်ကဵုကာမ်သြောံ ပေၚ်ပေၚ်ရ။ သၟဝ်ဂှ်ဗွဝ်ပၟတ်တုဲ စံၚ်ပ္တူအာစေဝ်ပေပါဂှ်ရ။ (စုတ်ပၟတ်ဂဵုဂဵု) မွဲအလန်ဟေၚ်ရ။ ကာမ်သြောံနွံပ္ဍဲစေဝ်ပေပါဂှ် တူဂွံအာမ္ဂး ကာမ်သြောံနွံပ္ဍဲစေဝ်ပေပါဂှ် တူအာသိုက်သိုက်ရ။ ကာမ်သြောံတူလဝ် ဒှ်သာ်ဗ္စံက်ဗ္စံက်သီုဖအိုတ်မ္ဂး ကလေၚ်ကၟာတ်ကဵု ဂကိုပ်စေဝ်ပေပါကၟောန်ကၟောန်တုဲ အခါၜိုဟ်အာမ္ဂး (ဟွံသေၚ်) စဝ်စုတ်ဍာ်ဂံက်ဂံက်လ္တူချးကာမ်ဂှ်မ္ဂး ချးကာမ်ဂှ် ၜိုဟ်အာဗွဲမပြဟ်တုဲ ကလိဂွံချးကာမ်ခိုဟ်ခိုဟ်မွဲဂကူရ။