ပ္ဍဲတ္ၚဲပြဲ တ္ၚဲတၟေၚ် ကၟောန်ပ္တိတ်ပရဲ သွက်ဂကူညိ

တုဲကၠုၚ်ဂိတုဒဳဇြေမ်ဗာ (၂၈) ဂှ် ဒှ်တ္ၚဲသၟတ်မန် အလန်ဒဿမ ပေၚ်စှ်ဝါရ။ ဟိုတ်နူကဵုအသိၚ်ယဲကပ်ကီု အသိၚ်အလိုန်ပရေၚ်ဍုၚ်ကွာန်ကီုတုဲ ၜိုတ်ဆဓမ္မတာဟေၚ် ကၠောန်ဏာလဝ်အသေအဟာန်က္ဍန်န်ရ။ အစဳဇန်ကၠောန်လဝ်ဂှ် တၚ်ယောၚ်ယာအောန် ကၠောန်လဝ်ခိုဟ်မံၚ်ရ။ ၜိုန်ဂှ်လေဝ် ပရေၚ်ဟီုဂး ပါ်ပဲါတံ ဍေံမံက်ကၠုၚ် တၟာဂလိုၚ်ရ။

ဟိုတ်နူကဵုအသေအဟာန် ဍန်ဂြက်တုဲ ညးလက်ဟွံသေၚ်ရ။ ဗွဲတၟေၚ်တုန် ဒုၚ်ကေတ်ဒါန်သြန် နူကဵုအလဵုအသဳပၞာန်ဂှ် သၟတ်ပၠန်ဂတးတံ ဟွံစှေ်စိုတ်ရ။ သၠဲသၠဲလးလး ဟီုဂးပါ်ပါဲ၊ သ္ကာတ်တ်မြဟ်ဟ် လက်ၜှေ်ဟီုချဟ်ကၠုၚ်လဝ်ရ။ တၟော်ရံၚ်ကၠးကၠးမ္ဂး ဂွံပရဲမွဲက္ဍ ကျအာမွဲဖိဟ် ဒးသ္ၚဳဂၠိပ်ရ။

ခြာဟွံလအ်လေဝ် ကြက်ကၠုၚ်စိုပ် တ္ၚဲကောန်ဂကူမန် သဘၚ်ရတ်ဗိုတ် မရနုက်ကဵု (၇၅) ဝါပၠန်ရ။ အရၚ်အသေအဟာန်ဏံလေဝ် ဒုၚ်လဝ်တဲ သြန်ထံက်ပၚ် နူကဵုအလဵုအသဳပၞာန်ပၠန်ရ။ ကေတ်လဝ်သြန်ဍေံတုဲ နကဵုဝတ် ဘိက်ကော်တိုန်စၚ်မ္ဂး သြဇာပရေၚ်ဍုၚ်ကွာန်ကောန်ဂကူမန် အဆံၚ်ဒးဒှ်ဓဝိၚ် စိုပ်အာမာန်ရောၚ်။

အခိၚ်ကာလၟုဟ်ဂှ် ညးဂၠာဲအခေါၚ်အရာတံ ဟီုဂးမံၚ် မၞိဟ်ဇိုၚ်ခေအ်ဂှ် လ္ပဗန်ကအ် ရဲဇိုၚ်ခံၚ်ဂှ် ပံၚ်သ္ပသကအ်ညိ ဂှ် ဒှ်သွက်ချိုန်ခဏဟေၚ်ရ။ ပၞော်ပရေၚ်ဍုၚ်ကွာန် အခေါၚ်အရာကောန်ဂကူ ဟွံသေၚ်ရ။ ယဝ်ရ ပတဝ်ကဵုဂၠံၚ်တရဴ ဝါဒဂကူမန်မ္ဂး ဂၠံၚ်တရဴဂကူမန်တၞဟ်ခြာမွဲ ဒးဖံက်အာထေက်ရ။

ကံကုသဵုမန် မန်ဂွံဖန်ဖက်ကေတ်တ်မာန်ဂှ် ဒးဗဒဗဒဲါညးတၞဟ်သၟး ဍေံဟွံစိုပ်တရဴရ။ ဂွံအခေါၚ်အရာ မွဲဒကုတ်မွဲဒကဴ ဒးဒုၚ်စောပကကဵု ညးဍုၚ်ကွာန်တံဏီရ။ ဗၠိုက်တၞီအာ ဍာ်ဍာဍာမာန်ရောၚ်။ ဒးဓယံက်ပရေၚ်ဍုၚ်ကွာန်တုဲ ဂၠံၚ်တရဴပရေၚ်ဍုၚ်ကွာန် ဂၠုဓီုစှေ်အာသိုက်က်မာန်ရောၚ်။

အၚပ်ပၟိက်ကောန်ဂကူ ဂွံဍိုက်ပေၚ်မာန် ဒးသ္ပပဓာန်ဂှ် ညးမွဲသၟာၚ် ဗွိုၚ်တၞဟ်ဟ်ဂှ် ဒှ်ဟွံထေက်ရ။ ပၟိက်ဇကုဂွံပေၚ် အလဵုဇကု ဗွိုၚ်ဇကု ပြုပြေၚ်မာန်မ္ဂး ဒးရးသန်ရောၚ်။ ညံၚ်မန်ဂွံဇၞး မန်ဒးဂွးကေတ်ရ။ ညံၚ်မန်ဂွံစောန် မန်ဒးကၠောန်ကေတ်ရ။ ညံၚ်မန်ဂွံလောဲ မန်ဒးဂၠာဲနဲ၊ မန်ဒးပ္တိတ်ပရဲရ။

ဟိုတ်ဒှ်သာ်ဂှ်ရ ကောန်ဂကူမန်ပိုဲတံသီုဖအိုတ် ဂၠံၚ်တရဴကိတ်ညဳကဵု ပၟိက်ဆန္ဒကောန်ဂကူဂှ် သ္ပဂၠံၚ်တရဴပရေၚ်ဍုၚ်ကွာန်တုဲ ဒုၚ်တၠုၚ်တ္ၚဲကောန်ဂကူမန် မရနုက်ကဵု (၇၅) ဝါ သဘၚ်ရတ်ဗိုတ်ဏံ တၟံညးတၟံအဲ ပတိတ်ပရဲ သွက်အခေါၚ်အရာ ကောန်ဂကူအိုတ်ညိဂှ် ဖတိုက်ဖအောဝ်ဏာရ။