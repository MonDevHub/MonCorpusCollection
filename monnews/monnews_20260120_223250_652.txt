ရဲကၠောန်စပရဲလ္တူsocial mediaကဵု ရဲသုၚ်စောဲsocial media

ပ္ဍဲအခိၚ်ခေတ်ကာလလၟုဟ်ဝွံ ပရေၚ်ဍုၚ်ကွာန် ပ္ဍဲကၟိန်ဍုၚ်ပိုဲတအ်လေဝ် ဟွံညိၚ်ဝတ်ဏီတုဲ ကိစ္စပရေၚ်ဂီုကၠီုပိုဲတအ်ကီု၊ ပရေၚ်အာကၠုၚ်မံၚ်စံၚ်တအ်လေဝ် အဃောဒှ်မံၚ် တၚ်အခက်ခုဲနာနာသာ်ဏံဂှ်ရ ရဲကၠောန်စပရဲလ္တူsocial mediaတအ်လေဝ် မံက်တိတ်ကၠုၚ်မံၚ် ဗွဲမဂၠိုၚ်ရ။

မၞိဟ်ရဲကေတ်စမံၚ်ပရဲ လ္တူsocial mediaတအ် နဲကဲဍေံတအ်ကၠောန်သ္ပစလေပ်ဂှ်တှေ် မိက်ဂွံသောၚ်ကလးဏာကဵုကီုရ။

ဗီုပြၚ်ဍေံတအ် ကၠောန်သ္ပစလေပ်ဂှ်တှေ် ဍေံတအ်ဂၠိုက်ဂၠာဲကေတ်ဏာလဝ် ဂၞၚ်ဖုၚ်ဇကုမွဲမွဲတုဲ နကဵုပရောဒဒှ်ဇကုမွဲမွဲသာ် ဍေံတအ် ကၠောန်ဖန်ဇန်လဝ်တုဲ နူကဵုလ္တူဖုၚ်ဂှ်မွဲကဆံၚ် ဍေံတအ်ဘပလတုဲ အပ်မိက်ကၠုၚ်သြန်ကဵုဇကုလေဝ် ဒှ်မာန်ရ။ တုဲပၠန် လ္တူfacebookဇကုကဵုဒှ် လ္တူဇကုရပ်လဝ် social mediaမွဲမွဲကဵုဒှ် မၞိဟ်ဇကုဟွံတီ၊ ဟွံကေၚ်ဆဵုလဝ်မွဲလှေ်ဂှ် ဇကုဆက်ဆောံဒးအာတုဲ ပတှေ်ဒးအာလ္တူဍေံတအ် ဂၠိုၚ်လောန်အာတုဲ အခိၚ်ကာလ ဆဵုညးသ္ကအ်မ္ရးဏံမ္ဂး ဍေံတအ်တံၚ်ဂြဲဏာတုဲ ထိၚ်ဒဝ်လဝ်မွဲမွဲဒၞာဲတုဲ အပ်မိက်ကၠုၚ်သြန်ကဵုသ္ရိဇကုကီု၊ သီုကဵုဒှ်ကၠုၚ်ဘဲအန္တရာယ် သွက်ဇကုပိုဲလေပ်မံၚ်ဂှ်ရ ပိုဲဒးစွံသတိ ဇြိုက်က်နက်က်ထေက်ရောၚ်။

ဟိုတ်ဒှ်သာ်ဂှ်ရ ရဲသုၚ်စောဲမံၚ်social mediaတအ်လေဝ် စပ်ကဵုကိစ္စဏံတုဲ ထေက်ကဵုဒးစွံသတိကဵု လ္တူမၞိဟ်ကေတ်မံၚ်ပရဲတအ်ရောၚ်။ အခိၚ်ကာလဇကုသုၚ်စောဲsocial mediaတှေ် မၞိဟ်ဇကုဟွံတီလဝ်ကီု ဟွံကေၚ်ဆဵုလဝ်တအ်ဂှ် ယဝ်ခါရဍေံတအ် အပ်မိက်ကၠုၚ်သြန်ပ္ဍဲဇကုကဵုဒှ်၊ ဘပလကၠောန်ကဵုဇကုကဵုဒှ် ဇကုဒးလဴထ္ၜးကဵုမၞိဟ်တာလျိုၚ်တအ်ဟေၚ်ရ။ တုဲပၠန်ကေတ်လညာတ် ပ္ဍဲမၞိဟ်စိစာန်ကဵုသၞောဝ်တအ်ကၠာညိဂှ် မိက်ဂွံဖတိုက်ဖ္ဍောဝ်ဏာကီုရ။