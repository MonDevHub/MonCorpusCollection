ပရေၚ်ပညာကောန်ဂကူမန်ဂှ် ရန်တၟံသွက်ဂွံပံက်အာ တက္ကသဵုကောန်ဂကူမန် (Mon National University) ရောၚ်

မိလတိုပ်၊ နဝ်ဝေမ်ဗာ ၁၀၊ ၂၀၂၁

ပရေၚ်ပညာကောန်ဂကူန်ဂှ် ရန်တၟံသွက်ဂွံပံက်အာ တက္ကသဵုကောန်ဂကူမန် (Mon National University) ရောၚ် နူကဵုကမ္မတဳပရေၚ်ပညာကောန်ဂကူမန် သွာၚ်သုတေသနကဵု ဆက်စၠောံ နာဲရတ်ဂကူ (အ္စာဇြေ) ဟီုရ။

 ဘာၜိုပ်ထဝ်ပိုဲဏံ သၠုၚ်တိုန်မွဲအဆံၚ်ဏောၚ်၊ ပိုဲသ္ပ (Mon Community College) ဘာကဝ်လုက်ကောန်ဂကူမန်ဏောၚ်၊ အဵုနူဂှ်မွဲအဆံၚ်တုဲတှေ် ရန်တၟံပိုဲဂှ် ပိုဲသ္ပ တက္ကသဵုကောန်ဂကူမန် (Mon National University) ဏောၚ်၊ ပိုဲပတှေ် တက္ကသဵုအလဵုအသဳဗၟာဏံမွဲဓဝ် ပိုဲဟွံရုမ်ဂပ်ပုဟ် သာ်ဝွံ နာဲရတ်ဂကူ (အ္စာဇြေ) ဟီုရ။

ပ္ဍဲကဵုဘာပရေၚ်ပညာကောန်ဂကူမန်ဂှ် ဆက်စၠောံလဝ်ကဵု ဘာအလဵုအသဳတုဲ ပ္ဍဲကဵုလုပ်သွဟ် (၁၀) တန် ပ္ဍဲဘာ အလဵုအသဳဂှ် လၟိဟ်ကွးဘာကောန်ဂကူတအ် လၟိဟ်အံၚ်အောန်ကၠုၚ်ဒၟံၚ် လၟေၚ်လၟေၚ်သၞာံရ။ ဟိုတ်နူဂှ်တုဲ မၞိဟ်လ္ၚဵုထံက်ထ္ၜးကၠုၚ် ညံၚ်ဂွံခၞံဗဒှ်ပတိုန် ဘာတန်သၠုၚ်၊ ဘာတက္ကသဵုဇကုကဵုဇကုဂှ် ကဵုကၠုၚ်ကသပ်နွံရ။

 ပရေၚ်ပညာကောန်ဂကူမန် ပိုဲဏံဂှ် ပိုဲဒးပလေဝ်ဏောၚ်၊ ပရေၚ်ပညာ ဗှ်ကေတ်ပါၚ်တိုက်ဟွံသေၚ်၊ ပညာလ္ၚတ် ဍာံဍာံ ကၠောန်သုတေသနဍာံဍာံ၊ ပရေၚ်ပညာဗီုဂှ် ပိုဲဂွံကၠောန်ကေတ်ဂွံဏောၚ်တှေ် တက္ကသဵုပိုဲကဵုပိုဲ ဒးနွံရောၚ်၊ လတုဲပၠန် လိက်မန် ဝၚ်မန်ပိုဲ ဒးကေတ်သ္ပ မေဂျာ မွဲမွဲကီုဏောၚ်တှေ် ဒးကေတ်တက္ကသဵုဇကုရဒှ်မာန်၊ ဟိုတ်ဂှ်ရ ပိုဲဒးပလေဝ်ပလေတ်စ အဵုနူကဵု ဘာၜိုပ်ထဝ်ဏံရ ပိုဲဂှ် သၠုၚ်ပတိုန်အဆံၚ်၊ ပြဟ်ဟ်ဏံတှေ် ပိုဲသ္ပလဝ် ဘာကဝ်လုက်မန်ကၠာ၊ ပ္ဍဲပိုဲဇြဟတ်ဍေံ ဍိုက်ပေၚ်ကၠုၚ်ဏောၚ်တှေ် ပိုဲပတိုန်အဆံၚ် တက္ကသဵုကောန်ဂကူမန် (Mon National University) ရောၚ် နာဲရတ်ဂကူ (အ္စာဇြေ) ထပ်ဟီုရ။

ဘာပရေၚ်ပညာကောန်ဂကူမန် လၟုဟ်ဝွံ ကွးဘာတအ် အံၚ် (၁၀) တန်တုဲ နွံပၟိက်မိက်ဂွံတိုန်ဘာၜိုပ်ထဝ်မ္ဂး တိုန်ကတ်လ္ၚတ်ပ္ဍဲညဳသာ (ဗဟဵုဗော်ဍုၚ်မန်တၟိ) ရ။

ဘာကောန်ဂကူမန်ဂှ် ဘာၜိုပ်ထဝ် (စှ်တန်တုဲ-ကဝ်လုက်မန်) (၁) ဘာ၊ တန်တန်သၠုၚ် (၃) ဘာ၊ ဘာတန်လ္ဒောဝ် (၈) ဘာ၊ ဘာတန်မူလ (မူလလောန်) ကီု သီုဖအိုတ် နွံကၠံဘာပြၚ်တုဲ လၟိဟ်အ္စာဘာ (၇၀၀) တၠပြၚ်ကဵု လၟိဟ်ကွးဘာ ဗၞတ် (၂၅၀၀၀) တၠနွံရ။