ပရေၚ်ဂီုကၠီုညးဍုၚ်ကွာန်မန် ညးဂှ် ကေတ်လျိုၚ်ရော?

အတိုၚ်အသိၚ်အလိုန် ပရေၚ်ဍုၚ်ကွာန်ဂှ် ဂကောံရပ်လွဟ်တံ ထ္ၜးကၠုၚ် ပရေၚ်ပကီုပရာပ် လ္တူညးဍုၚ်ကွာန်တံရ။ ပညပ်ထောံ ဂကောံဇြဟတ်တၞဟ်ဟ်တံ ပကီုပရာပ်ကၠုၚ် လ္တူညးဍုၚ်ကွာန်တံရ။ ဂကောံရပ်လွဟ်ဇြဟတ်တုပ်တံ ရေၚ်ကာန်ညးသ္ကံဂှ် ဒှ်ဓမ္မတာကီုလေဝ် ဍဵုဍိုက်သ္ပမာန် စွံကၠုၚ်ပွန် လ္တူညးဍုၚ်ကွာန်ဂှ် ဒှ်ဟွံထေက်ရ။

မွဲဟူဏံ ပ္ဍဲကဵုပွိုၚ်ဍုၚ်ရေဝ်သၠုၚ်ကျာတေံ ဒပ်ပၞာန်အလဵုအသဳတံ ရပ်ကော်ဏာမၞိဟ် ညးဍုၚ်ကွာန်ဓမ္မတာတံနွံရ။ ဒှ်မံၚ်မသ ဆက်စပ်မံၚ်ကဵု ဂကောံရပ်လွဟ် ဗက်မံၚ်သြန်ညးဍုၚ်ကွာန် ဂးတုဲ သွက်ဂွံစၟဳစၟတ် ကော်ပၠောပ်ဏာလဝ် ဒပ်ပၞာန်ရ။ ဟိုတ်နူဒှ်မံၚ်မသ အစေန်အဆက်တုဲ ဗက်္ၚာ်မံၚ် ညးဍုၚ်ကွာန်တံဂှ် အဆံၚ်ဒးဒှ်ဓဝိၚ်ရ။

မွဲသာ်ပၠန်ဂှ် ကောန်ဍုၚ်ခေါဇာမွဲတၠဂှ်လေဝ် ဍေံကော်သၟာန်ဂှ် ဟွံကလေၚ်ဟီုဂှ်ရ ဒးဒုၚ်ပန်ဂစိုတ်လဝ် လ္တူဒဒန်သၞေဟ်ကာ ဍုၚ်ရေဝ်ဂှ် နွံကၠုၚ်ပၠန်ရ။ ဟိုတ်နူကဵု ဟွံတီအခိုက် ပရေၚ်ဂီုကၠီု ဖေက်လကိုတ်တုဲ ဂတးကလေၚ်ထောံဂှ် ပန်စုတ်ကဵုလွဟ်တုဲ ဒးဒုၚ်ချိုတ်အာရ။

ပ္ဍဲကဵုပရေၚ်ပကီုပရာပ် လ္တူညးဍုၚ်ကွာန်တံဂှ် ပညပ်စုတ်လဝ် ဆက်စပ်ကဵု ဂကောံရပ်လွဟ်သၟးရ။ ပရေၚ်သောၚ်ကလးကီု ပရေၚ်အုပ်လဒမ်သၞောဝ်ဓဝ်ကီု အဆံၚ်ဒးဒှ်မံၚ်ဓဝိၚ်ရ။ တုပ်အာကဵု အခေတ်ကၠာတေံပၠန်ရ။ ဂကောံရပ်လွဟ် (ဒမၠ) တံ ဗက်ကေတ်ဏာလဝ် သြန်ညးဍုၚ်ကွာန်တံမ္ဂး ညးဍုၚ်ကွာန်တံဂှ် ဖေက်ဘဲလမျီုတုဲ ဒးကဵုဏာမံၚ်ရ။ ဟိုတ်နူကဵုဏာ ဂကောံရပ်လွဟ် (ဒမၠ) တံဂှ် ဒပ်အလဵုအသဳတံ ကလေၚ်ဓရတ် ညးဍုၚ်ကွာန်တံပၠန်ရ။

ညးဍုၚ်ကွာန်မန်ဂှ် ဂကောံရပ်လွဟ်ကီု ဂကောံဒမၠကီု ဒပ်ပၞာန်အလဵုအသဳကီု ဒးဖေက်မံၚ်ဖအိုတ်ရ။ ဒှ်ဓဝိၚ် ဂွိၚ်ဂွာဲမံၚ် ပရေၚ်ဂီုကၠီုဇကုရ။ ဒပ်ဍတ်ပါ် အကြာညးဍုၚ်ကွာန်တံလေဝ် ကလေၚ်ကဵုမံၚ်ဘဲ ပကီုပရာပ်မံၚ် လ္တူညးဍုၚ်ကွာန်တံလေဝ် နွံမံၚ်ရ။

ညးမဆေၚ်စပ်တံလေဝ် ဘိုၚ်လုပ်ပသောၚ်ကဵုပြသၞာဂှ် ဟွံမိၚ်ဏီရ။ ပ္ဍဲကဵုကံၚ်ဇြဳ ပရေၚ်အုပ်ဓုပ်တွဵုရးလေဝ် ညးစၞးဗော်မန်၊ ကောန်ဂကူမန်တံ ပါလုပ်မံၚ်နွံရ။ ပ္ဍဲကဵုအရာဏံ ဒးဘိုၚ်ကေတ်လျိုၚ်ထေက်ဏောၚ် ညာတ်ကေတ်ရ။

သွက်ပရေၚ်ဂီုကၠီု ကောန်ဂကူမန်တံဂှ် အဆံၚ်ဒှ်ဓဝိၚ် စိုပ်ကၠုၚ်မံၚ်တုဲ ညးသြဇာနွံတံဂှ် ဘိုၚ်ပါလုပ် သောၚ်ကလး ဘိုၚ်ကေတ်ကဵုလျိုၚ်အိုတ်ညိဂှ် အာတ်မိက်ဏာရ။