ကွတ်နဲပညာ ညံၚ်ဂွံစိစောန် ဂွံကၟောန်ကေတ်ဒၞာဲ ဖျေံသ္ဂုတ်သွာတ်မာန် လွဳပရာညိ ကောန်ဂကူမန်တအ်

ခေတ်ကာလလၟုဟ်ဝွံ ပရေၚ်ဆက်စၠောံ၊ ပရေၚ်ဆက်ဆောံဗွဲမဂၠိုၚ်ဂှ် ဒုၚ်သ္ဇိုၚ်ကဵု ကွတ်နဲပညာ ဂတာပ်ခေတ်တံ ဂၠိုၚ်ကၠုၚ်ရ။ ကွတ်နဲပညာဂတာပ်ခေတ် ကွတ်အာၚ်တဳ (Information Technology) တံဂှ် ကေတ်ကၠုၚ်ဒၞာဲ ပ္ဍဲကဵု ပွဳဗွိုၚ်မၞိဟ်ပိုဲရ။

သွက်ဂွံထိၚ်ကြာပ်အာ အမှုဂဗုတ်၊ ပရေၚ်ပရော ဒုၚ်သ္ဇိုၚ်ကဵု ကွတ်နဲပညာတုဲ အလဵုအသဳဍုၚ်တံ ချူခၞံကၠုၚ်လဝ် သၞောဝ်ဥပဒေလေဝ်နွံရ။ ၜိုန်ဂှ်လေဝ် ကိစ္စဆက်စပ်ကဵု အလဵုအသဳဟေၚ် ညးတံ ရပ်စပ်စကာ ကေတ်အရေဝ်ဂၠိုၚ်ရ။ ဆက်စပ်ကဵုပရေၚ်မၞိဟ် ပရေၚ်ပူဂဵုဂှ် အလဵုပူဂဵုတံ ဒးဝေၚ်ကေတ်ဂဗုတ် ဒးဗက်စအမှုကေတ်တ်ရ။

မွဲသာ်ပၠန်ဂှ် ပ္ဍဲကဵုမုက်လိက်ပရေၚ်မၞိဟ်တံ ညံၚ်ဂွံကိတ်ညဳကဵု မူဝါဒမှာဇန် (Community Standard) ဂှ် စွံပ္တန်ခါန်ကၞက်ကၠုၚ် မၞိဟ်မၚ်ရံၚ် သ္ၚဳဂၠိပ်တၚ်နၚ်တံနွံရ။ ညးတံသ္ၚဳဂၠိပ် သ္ပအဓိကကဵု ပရောပရာ ညးဂမၠိုၚ်ဗဵုရံၚ်ထေက် ဟွံထေက်၊ ဇီုကပိုက်ကဵု ဗွိုၚ်တၞဟ်သၟာၚ်၊ ဍဵုဍိုက် ရုန်မဵုတံရ။

ပ္ဍဲကဵုမုက်လိက်ပရေၚ်မၞိဟ်ဂမၠိုၚ်ဂှ် Facebook ဂှ် ဍေံစွံပ္တန်လဝ် Facebook team သွက်ကၟိန်ဍုၚ်ဗၟာ နွံမံၚ်ရ။ အပ္ဍဲဂှ် မၞိဟ်ဒုၚ်သ္ဇိုၚ်ကဵု ကောန်ဍုၚ်အရၚ်၊ ဒုၚ်သ္ဇိုၚ်ကဵု ကောန်ဂကူမန်တံဂှ် လၟိဟ်အောန်မံၚ်တုဲ ပရေၚ်ဍဵုဍိုက် သွက်ကောန်ဂကူမန်လေဝ် ကေၚ်နွံကၠုၚ်လဝ်ရ။

ဂိတုအဝ်ဂါတ်ဖာမံက်ဂှ် ပရိုၚ်နူကဵုမုက်လိက်ဌာန်ပရိုၚ်မန်ပိုဲ မၞိဟ်ပါ်ပရအ်လဝ် ပ္ဍဲကဵုမုက်လိက်ပူဂဵုတံဂှ် ဟွံကိတ်ညဳကဵု မူဝါဒ Facebook တုဲ ဍေံတံ ပလှ်ဖျေံထောံ ကြပ်အိုတ်ရ။ ဗွဲကြဴဏံ ဍေံကလေၚ်ဒုၚ်ဂုဏ် ကလေၚ်ဓမံက်ကဵုပၠန် ဒှ်ကၠုၚ်လဝ်ရ။

ယဝ်ရ ပ္ဍဲကဵုဂကောံဍေံတံဂှ် ကောန်ဂကူမန် ညးစိစောန် တၠကွတ်နဲပညာတံ နွံမံၚ်ကီုမ္ဂး အဆံၚ်ဏံ ဍေံဟွံဝါတ်၊ ဍေံဟွံဒှ်ခက်ခုဲရ။ ညံၚ်ဟွံဂွံဍဵုဍိုက် လ္တူဗွိုၚ်ဂကူမန်ဂှ်လေဝ် ဒှ်ပရေၚ်စဵုဒၞာမွဲမာန်ရ။

ဟိုတ်ဂှ်ရ ကောန်ဂကူမန်ပိုဲတံ ပ္ဍဲကဵုကဏ္ဍကွတ်နဲပညာဂှ် လပါ်အာၚ်တဳလေဝ် ကတ်လ္ၚတ်ညံၚ်ဂွံစိစောန်တုဲ လုပ်ကေတ်ဒၞာဲ ပ္ဍဲကဵုကဏ္ဍဖျေံသ္ဂုတ်သွာတ်မာန်ညိဂှ် ဖတိုက်ဖအောဝ်ဏာရ။