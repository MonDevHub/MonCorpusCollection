စိုတ်ခိုဟ်စိုတ်ပြဲ ပ္ဍဲပရဟိတ ထ္ၜလဘာ်အာ ညးလောကညိ

ပ္ဍဲကဵုလိုက်လောကဏံ မၞိဟ်မနွံကဵုစိုတ်ခိုဟ်စိုတ်ပြဲတံ သၠးဖိုလ်ပူဂဵုတုဲ ကၠောန်မံၚ်ကမၠောန်ပရဟိတရ။ လ္တူကမၠောန်ပရဟိတံဂှ် အခေါၚ်ဒုၚ်စသိုၚ် ပဲါနူကဵုတသိုက်အဓာန်ဂတတုဲ ပစ္စုပ္ပန်ဏံ ပရဲဟွံမွဲရ။ ၜိုန်ဂှ်လေဝ် နကဵုစေတနာခိုဟ်ပြဲ ယိုက်ဂၠေၚ်မံၚ်တာလျိုၚ် ပရဟိတတံဂှ် ဂွံဆဵုကေတ်ကီုရ။

ပ္ဍဲကဵုဇွိုန်လပှ်ယဲကပ်ကိုဝ်ဝေဒ်ဏံ ကဏ္ဍပရဟိတဂှ် ပြာကတ်ကၠုၚ်တုဲ အဆံၚ်ကွာန်၊ အဆံၚ်ဒေသ၊ အဆံၚ်ကောန်ဂကူတံ ပံက်ဂကောံတုဲ ရေၚ်တၠုၚ်တိုန်အိုတ်ရ။ ညးလ္ၚဵု မၚ်မွဲဂၠံၚ်ဍာန် လုပ်တိတ်ကွာန်၊ ညးလ္ၚဵု ဘိုၚ်ကၠောန်သွက် Quarantine ကီု ညးလ္ၚဵု ဘိုၚ်ရေၚ်တၠုၚ်ကဵု သွက်မၞိဟ်ယဲကိုဝ်ဝေဒ်တံရ။ စဵုကဵုအဆံၚ်ချိုတ်ဂျိုၚ်ဂှ် ဒးပသ္ပပဓာန်ကဵု ရဲပရဟိတသၟးရ။

ဟိုတ်နူကဵုအသိၚ်လျတ်ယဲကပ်ဏံ သွက်ရဲဒှ်ကၞောဝ်ကၠောဝ်ဗျဵုတံကီု သွက်ရဲပရေၚ်ကမၠောန်ဟွံပြေပြံၚ် သက်ပဓာန်စဟွံမွဲတံဂှ် ဂကောံပရဟိတ၊ ညးလ္ၚဵုတံ ဘိုၚ်ရေၚ်တၠုၚ်ကဵုဒါန် ဇွောံမတံ နွံပၠန်ရ။

တၠဳလပိုန်သၚ်တံလေဝ် သ္ပတိုၚ်ခဳ ဒုၚ်ဒါန်တုဲ သွက်ဂွံသိုၚ်ရုၚ်စက်အံက်ဇြဳဂျေန်ကီု ပရေၚ်ပါ်ပရအ် အံက်ဇြဳဂျေန်ကီု စပ်ကဵုပရေၚ်ရီုဗၚ်ဟံၚ်ပြာ် ပရေၚ်မၞိဟ်တံ ပါလုပ်ကၠုၚ်မံၚ်ကဵုဇြဟတ်ဂှ် ဂွံဆဵုကေတ်ကီုရ။

စပ်ကဵုကမၠောန်ပရဟိတတုဲ ဇၟာပ်ပ်အရာ ကၠောန်သ္ပမံၚ်တံဂှ် ဂပ်ဝ်ထိုၚ်သးမံၚ်ဖအိုတ်ရ။ ဆဂး ညးလ္ၚဵုဂှ် ဟိုတ်နူကဵု ပရေၚ်ဇီုကပိုက်ကဵု ပူဂဵုညးတံ နွံကၠုၚ်တုဲ ဂၠာဲဂလာန်လ္တူရဲပရဟိတတံ နွံလေပ်ရ။ ဗီုလဵုဒှ်ဒှ်ရ လ္တူကမၠောန်ပရဟိတ ညံၚ်ဂွံဇၞော်မောဝ်တဴတက်တိုန်မာန်ဂှ် ညးအဲ ဒးထ္ၜလဘာ်ထေက်ရ။

တၠပိုန်ဂြပ်တံကီု ညးဍုၚ်ကွာန်ဓမ္မတာတံကီု တၠသဒ္ဓါ၊ တၠစေတနာတံ ၜိုတ်သၟဟ်အစောံဂှ် ဘိုၚ်ကဵုဒါန် ဘိုၚ်ပတုဲဖိုလ် သွက်ဂကောံပရဟိတံ နွံကီုရ။ ညံၚ်ဟွံဂွံသ္ကုတ်အာ ညံၚ်ဂွံဆက်ရေၚ်တၠုၚ်ကဵုအာမာန်ဂှ်လေဝ် ဒးသ္ပပဓာန်ကဵု တၠဒါန်တံဟေၚ်ရ။ ဘိုၚ်ကဵုဒါန် ထံက်ပၚ် ဂကောံပရဟိတတံအိုတ်ညိ။

လ္တူဂကောံပရဟိတ၊ သၟာပရဟိတံ ရေၚ်တၠုၚ်ဘိုၚ်ကၠောန်မံၚ်တံဂှ် သ္ပစၟတ်သမ္တီ ပ္တိုန်ဂုဏ်စရာဲတုဲ ညံၚ်ဂွံတတ်ကၠောံအာ ဘဲအန္တရာယ် ယဲကပ်ဏံမာန်ဂှ် လွဳပရာအာ သီုညးဖအိုတ်ညိဂှ် ဖတိုက်ဖအောဝ်ဏာရ။