သွက်ဂွံတတ်ကၠောံ ယဲကပ်ဏံမာန် ပါလုပ်ချဳဓရာၚ် ဗွိုၚ်ဇဳအိုတ်ညိ

အသိၚ်ကၠောံထၞာန် ယဲကပ်ကိုဝ်ဝေဒ်နာၚ်တဳ လပှ်တတိယဏံဂှ် သ္ကာတ်မြဟ်ကၠုၚ်မံၚ်တုဲ မၞိဟ်ချိုတ်လေဝ် ဂၠိုၚ်တိုန်မံၚ်ရ။ ညးဍုၚ်ကွာန်တံလေဝ် ဒှ်ဗဟေက် ဖေက်လကိုတ်မံၚ်အိုတ်ရ။ ဟိုတ်ဂှ်ရ သွက်ဂွံတတ်ကၠောံအာ ယဲကပ်ဏံမာန်ဂှ် ဒးလွဳပရာ ဒးပါလုပ်ချဳဓရာၚ် ဗွိုၚ်ဇဳဒိုဟ်ရောၚ်။

ညးဍုၚ်ကွာန်တံလေဝ် ဇကုဇကု ညံၚ်ယဲဟွံဂွံကၠောံ ဒးဒစးဒုၚ် စဵုဒၞာဲလဝ်ထေက်ရောၚ်။ သွက်ညးဒှ်ယဲတံ ဂွံဒှ်အရီုအဗၚ်လေဝ် စၞစသုၚ် ကပေါတ်နာနာတံ ၜိုတ်ဇကုသ္ပမာန်ဂှ် ဘိုၚ်ထံက်ပၚ်ညိ။ သြန်ဟွံမွဲ ကပေါတ်ဟွံမွဲလေဝ် နကဵုဍာ်ဓတ်ကာယ သ္ပတၠစေတနာ ဘိုၚ်ရေၚ်တၠုၚ်ကဵု မာန်မံၚ်ရ။

ဂကောံပရဟိတ ရီုဗၚ်ဟံၚ်ပြာ်မၞိဟ်တံဂှ် ကပေါတ် ကေုာံ တမ်ရိုဟ်မၞိဟ် နွံမံၚ်ရ။ ၜိုန်ဂှ်လေဝ် မၞိဟ်ယဲဂၠိုၚ်တိုန်တုဲ ဇြဟတ်မၞိဟ် ဟွံရုမ်ဂပ်၊ ဇြဟတ်သြန် ဍိုန်လျကၠုၚ်ဂှ်လေဝ် ဂွံမိၚ်ကေတ်ကီုရ။ သွက်ဂကောံပရဟိတတံ ဂွံချဳဓရာၚ် အသိၚ်ခိုဟ်ဟ်မာန် ဒးရီုဗၚ် နကဵုဇြဟတ်မၞိဟ်၊ ဇြဟတ်သြန်တံကီုရောၚ်။

ဂကောံမဟာဇန်တံလေဝ် သွက်ဂွံဒးရီုဗၚ် ပွဳဗွိုၚ်မၞိဟ်ဂှ် ဒးကၠုၚ်တာလျိုၚ် အဓိကကီုရ။ နကဵုဇြဟတ်သြန်၊ ဇြဟတ်မၞိဟ် နွံမံၚ်ပ္ဍဲဂကောံမဟာဇန်ဂှ် ပြံၚ်သၠာဲဗျူဟာ သွက်ဂွံရီုဗၚ်ထံက်ပၚ်အာ ပ္ဍဲကဵုပရေၚ်ယဲကပ်ဏံကီုညိ။

က္ဍိုပ်သ္ကိုပ်ပရေၚ်ဘာသာတံလေဝ် ပ္ဍဲကဵုကိစ္စဂွံတတ်ကၠောံ ယဲကပ်ဏံမာန်ဂှ် ဖျေံမေတ္တာ၊ ဖ္ဍောတ်ပရိုတ်ကီုညိ။ လ္တူနူဂှ်ပၠန် သွက်ဂွံဒှ် အရီုအဗၚ် အထံက်အပၚ် ဇြဟတ်ဇၞော်ဇၞော် ဒှ်ဒတုဲဖိုလ်မြမောဝ်ဂှ် ဒးပကောံပကေဝ်ကဵု မဒါန် သွက်စဵုဒၞာယဲကပ်ဏံကီုညိ။ နကဵုအသိၚ်လျုၚ်သာသနာဂှ် ဖတိုက်ဖအောဝ်ဆဝ်မ္ၚုဟ်၊ သ္ပတိုၚ်ခဳကမၠောန် သွက်ဂွံတတ်ကၠောံယဲကပ်ဏံမာန်ရောၚ်။

အ္စာသဝ်၊ အ္စာဂဥုဲ ညးမလေပ်စိစောန် ကမၠောန်လွဳပရာတံဂှ် ယဝ်ရ ဒေံါဇူလဝ်ကမၠောန်ဒှ်ဒှ်၊ ဟွံကၠောန်ကမၠောန်အလဵုအသဳကဵုဒှ် အတိုၚ်ကွတ်ဇကုမလေပ်စိစောန်ဂှ် ရေၚ်တၠုၚ်ပတုဲဖဵု သွက်ပရေၚ်ထတ်ယုက် ညးဍုၚ်ကွာန်တံအိုတ်ညိ။

အလဵုအသဳလေဝ် သွက်ညးဍုၚ်ကွာန်တံ ဂွံစဵုဒၞာယဲကပ်ဏံမာန် ကပေါတ်အရီုဗၚ်ထံက်ပၚ်တံ ဂွံဂွံလောဲသွာကီု ၚုဟ်မးဒးဒးရးရး ဂွံရာန်မာန်ကီု ဒးထိၚ်ဒဝ် လွဳပရာအာကဵုထေက်ရောၚ်။ ဇြဟတ်အ္စာသဝ်ဝန် ဂွံရုမ်ဂပ်ကီု ဒးဃရေက်ကၠောန် ကော်ဘိက်အာပြဟ်ဟ်ရောၚ်။ ဒၞာဲဂွံလွဳလွတ်လေဝ် ဍန်ဂြက်စှေ်ကၠုၚ်မံၚ်သိုက်က်ဂှ် ဒးသၠဲကဵုဗွိုၚ်ထေက်ရောၚ် မိက်ဂွံဖတိုက်ဖအောဝ်ဏာရ။