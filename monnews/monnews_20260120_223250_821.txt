စပ်ကဵုအကာဲအရာ ပရေၚ်ပံက်ဘာတုဲ သ္ပသၟာန်သွဟ်လဝ် နာဲရတ်ဂကူ (အ္စာဇြေ) ကမ္မတဳပရေၚ်ပညာကောန်ဂကူမန်

မိလတိုပ် ပတိုန်ထ္ၜးလဝ်ရ။

သၟာန် ။ ။ စိုပ်အခိၚ်ပံက်ဘာရတှေ် အကာဲအရာ ဘာကောန်ဂကူ ဗီုလဵုဖျေံလဝ် အစဳဇန်ပံက်ဘာ အ္စာလဴစကဵုညိ။

သွဟ် ။ ။ နကဵုဘာကောန်ဂကူမန်ဂှ် စိုပ်အခိၚ်တှေ် အစဳဇန်ပံက်ဘာဂှ် ပိုဲကၠောန်မံၚ်ရရ။ စနူဂိတုဂျောန် (၁) ဂှ်တှေ် စဒုၚ်တဲ ပံက်အာဘာဏောၚ်။ ဆဂး ဟိုတ်နူယဲကိုဝ်ဝေဒ်ဂှ် ဘာလ္ၚဵု ပံက်လ္ဇုဲနွံ၊ ဘာလ္ၚဵု ဟွံဒှ်ပံက်လဝ်နွံတုဲ ဨဘာတအ်ဂှ်ဂှ် ကဵုဗ္တောန်အာမံၚ် နဲကရတ်တုဲ ဂိတုဂျောန်အိုတ်ဏံဂှ် သွဟ်လိက်တုဲ စိုပ်ဂိတုဂျူလာၚ်တေံမ္ဂး ဆက်ပံက်အာပၠန်ဏောၚ်။

သၟာန် ။ ။ ဟိုတ်နူအကာဲအရာ ပရေၚ်ဍုၚ်ကွာန်တုဲတှေ် မိမကွးဘာလ္ၚဵု ဒှ်မံၚ်ဂဝိၚ် ဂွံပအပ်ဘာလေဝ်နွံ၊ ပ္ဍဲဘာကောန်ဂကူမန်ရော?

သွဟ် ။ ။ ဟိုတ်နူအကာဲအရာဲ ပရေၚ်ဍုၚ်ကွာန်က္တဵုဒှ်မံၚ် နစကတအ် ထိၚ်လဝ်အဝဵုတုဲတှေ် ဘာကောန်ဂကူမန်နွံ မံၚ် ပ္ဍဲတိဍာ်ဗော်ဍုၚ်မန်တၟိ အုပ်ဓုပ်လဝ်တအ်ဂှ်တှေ် အတိုၚ်ဗီုပြၚ်တြေံဂှ်ရ လၟေၚ်ဍာံပံက်အာဏောၚ် ဂိတုဂျောန်ဏံ စပံက်ဏောၚ်။

သၟာန် ။ ။ ဘာဗွိုၚ်တိဍာ်ဗော်ဍုၚ်မန်တၟိဂှ် ပံက်အာအတိုၚ်တြေံရောၚ်ဟီုတှေ် ဘာနွံဗွိုၚ်ပ္ဍဲဍုၚ်တံရော ဗီုလဵု ဆက်ပံက်အာနွံ။

သွဟ် ။ ။ ဘာနွံမံၚ်ဗွိုၚ်အလဵုအသဳဏံဏောၚ် ပလိုတ်ဍာံကာဂှ်လေဝ် အစဳဇန်ပိုဲ ပံက်အာနွံ၊ ဆဂး မိမညးဍုၚ်ကွာန်တအ် လ္ၚဵုဂွိၚ် ဒှ်ဓဝိၚ်နွံမံၚ် ပိုဲဂွံမိၚ်ကေတ်၊ ဨဂှ်ရ ပိုဲဒးမၚ်ရံၚ် အကာဲအရာ မွဲလစုတ်ခိုဟ်ဟာဟွံတီ ကသေအ်လဝ်ညးသ္ကအ်နွံလေဝ်၊ ဆဂး ဘာဂှ် ပိုဲပံက်ဏောၚ်၊ ဘာပံက်ဏောၚ်ဟီုဂှ် ဘာလ္ၚဵု ဒၞာဲဗၠးၜးမံၚ်ရဂှ်ဏောၚ်တှေ် ပံက်အာအတိုၚ်ဓမ္မတာဂှ်ရ။ ဘာလ္ၚဵုဒၞာဲခက်ခက်ခုဲခုဲနွံဂှ်တှေ် ဟွံပံက်ဏီဂှ်မွဲသာ် ပရေၚ်ဗ္တောန်လိက်ဂှ် ပိုဲကၠောန်အာဏောၚ်။ ပရေၚ်ဗ္တောန်လိက်ဂှ် ဗ္တောန်ပ္ဍဲသ္ၚိ ပဗီုဂှ်ကၠာ ပိုဲချပ်လဝ်ဗီုဂှ်နွံ။

သၟာန် ။ ။ မိမကွးဘာလ္ၚဵု ဟိုတ်နူပရေၚ်ဒှ်ဂဝိၚ်တုဲတှေ် လ္ၚဵု မိက်ဂွံကၠောံပြံၚ်ဘာကောန်ဂကူနွံ ယဝ်ပြံၚ်ကၠောံဘာ ကောန်ဂကူတှေ်ရော မုဗီုလဵုအ္စာတံဖျေံလဝ်ဗီုနွံ။

သွဟ် ။ ။ ယဝ်စွံဘာကောန်ဂကူဏောၚ်တှေ် ပိုဲကဵုလဝ်စၞောန်ကဵု အ္စာဘာမန်ပိုဲနွံမံၚ်ရ၊ ဘာဏံဂှ် ကောန်ၚာ်အဝဲမံၚ်ဘာဂှ် ဘာလဵုလေဝ် ပိုဲဟွံတးပဲါမံၚ်ရ၊ ကၠုၚ်နူဘာဗၟာ ကၠုၚ်မံၚ်ဘာမန်လေဝ် ဒုၚ်မံၚ်တဲရ၊ ဆဂး ဟၜတ်ပိုဲကဵုပိုဲဂှ် လၟိဟ်ၜိုတ်လဵု ဒုၚ်တဲထေက်ဂှ်တှေ် ဖျေံကေတ်သ္ဂုတ်သွာတ်ကေတ်တ်ရ ပိုဲဖျေံကဵုစၞောန်ဗီုဂှ်။

သၟာန် ။ ။ ပ္ဍဲအခိၚ်ပံက်ဘာဏံ မုအ္စာမိက်ဂွံဟီုဆဝ်မ္ၚုဟ်ကဵု မိမကွးဘာတံနွံကီု။

သွဟ် ။ ။ မိက်ဂွံဆဝ်မ္ၚုဟ်ကဵု မိမကွးဘာတအ်ဏောၚ်ဟီုတှေ် စွံဘာမန်ဂှ် လ္ပဒှ်ဓဝိၚ်ညိ၊ ပိုဲဖန်ဖက်လဝ်နွံမံၚ်ရ၊ ဒၞာဲအကာဲအရာဍေံဟွံကဵုဂှ်ဏောၚ်တှေ် ညံၚ်ဟွံဒးဒှ်ဓဝိၚ်တှေ် အ္စာၝောံပိုဲဗ္တောန်အာလိက် ပ္ဍဲသ္ၚိဏောၚ်၊ အကာဲ အရာခိုဟ်တှေ် အာဗ္တောန်ကေတ် ပ္ဍဲဘာပၠန်။ အေဂှ်ရ ကောန်ကွးဘာတအ် ပညာညံၚ်ဂွိုအ်ဆောံလေၚ်အာဂှ်တှေ် မိမကွးဘာတအ် စွံဘာအပ်ဘာကဵု ကောန်ၚာ်တအ်ညိ ကသေအ်ကၟဝ်ဏာရ။