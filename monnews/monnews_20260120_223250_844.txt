ဇြဟတ်ဂကောံမဟာဇန်တံ လ္ပကဵုပြးအာညိ

ပ္ဍဲကဵုလိုက်လောကဏံ ဇြဟတ်မၞိဟ်တံ ပၠမံၚ်တရဴ ဇၟာပ်အရာရ။ နူမွဲပေၚ်စှ် နူစှ် ဒှ်ကၠံ ပ္တန်ကၠုၚ်လဝ် အဆက်ဆက်တုဲ ဒက်ပ္တန်လဝ် ဂကောံမၞိဟ်နာနာရ။ တမ်ရိုဟ်မၞိဟ် ဂွံပၠတရဴ အဆံၚ်ကောန်ဂကူ ဗွဲမဂၠိုၚ်ဂှ် ဂကောံမဟာဇန်တံ လွဳၜံၚ်ပ္တိတ်ကဵုမံၚ်ရ။ သွက်ဂွံဒှ်ဒတုဲဖိုလ် ပရေၚ်မၞိဟ်လေဝ် ပရေၚ်သၠုၚ်လညာတ်တံ ဒှ်ကမၠောန်တိုၚ်ခဳ ဂကောံမဟာဇန်တံရ။

ဗွိုၚ်ကောန်ဂကူမန်ဂှ် ဂကောံမဟာဇန် ဟွံဂၠိုၚ်အိုတ်အစောန်ကီုလေဝ် ဟွံအောန်ကဵုလၟိဟ် နွံမံၚ်ရောၚ်။ အကြာဇွိုန်လပှ် ပရေၚ်ဍုၚ်ကွာန်ဂှ် ဂကောံမဟာဇန်တံ အတိုၚ်ရန်တၟံလဝ် တိုၚ်ပ္ကဴညးတံဂှ် ဖေက်အာစိုပ်ဟွံမာန်တုဲ လဇလဝ်ဇိုၚ် ပ္ဍဲကဵုဓမံက်ရုပ်ရဴကမၠောန်ရ။

ဂကောံလ္ၚဵုတံဂှ် ဖေက်ဒးဓယံက် တၠအဝဵုဂးတုဲ ဟွံဆက်ဓမံက်ရုပ်ရဴ နွံမံၚ်ရ။ ဂကောံလ္ၚဵုတံဂှ် တိုၚ်ပ္ကဴညးဂှ် ဒးဒစဵုဒစးကဵု တၠအဝဵုတံ တိုက်ရိုက်တုဲ ဒးအောပ်မာထောံ နွံမံၚ်ရ။ ဗီုလဵုဟီုဟီုရ ဂကောံမဟာဇန်တံဂှ် ဇြဟတ် နွံမံၚ်ရောၚ်။ အတိုၚ်ဇွိုန်လပှ် ပရေၚ်ဍုၚ်ကွာန်ထတ်ဂှ် ဟွံမိက်ကဵုဗၠိုက်တၞီအာရ။ ဂိုဟ်ဇြဟတ်ဂကောံဂှ်ကွေံရ။

အတိုၚ်ဇြဟတ်ဂကောံ နွံမံၚ်လၟုဟ်ဂှ် တမ်မူလတိုၚ်ပ္ကဴဂကောံလ္ၚဵုဂှ် ဆက်ဓမံက်ရုပ်ရဴ ဟွံလောဲကီုလေဝ် ယဝ်ရ ဆက်ရေၚ်တၠုၚ်အာ ကဏ္ဍကောန်ဂကူမ္ဂး ဒှ်ဒတုဲဖဵုဂၠိုၚ်မံၚ်ဏီရ။ ကၠာမၞိဟ်ဟွံပြး ဂၠံၚ်တရဴ ပရေၚ်ကောန်ဂကူပိုဲ စပ်ကဵု လိက်ပတ် ယေန်သၞာၚ် အခိုက်ကၞာနာနာကီု ပရေၚ်ဖောအ်ဗြေဝ်၊ ပရေၚ်မၞိဟ်နာနာတံဂှ်လေဝ် ဂကောံမဟာဇန်တံ ပၠအာတရဴမာန်မံၚ်ဏီရ။

ဟိုတ်နူကဵုဓမံက်ရုပ်ရဴ အတိုၚ်ပၟိက်တၠဒါန်တံ ဟွံသၟဟ်အစောံတုဲ တၠဒါန်တံ ထပိုတ်ထောံအဆက် ဒှ်မာန်ကီုလေဝ် တမ်ရိုဟ်မၞိဟ် နွံမံၚ်အပ္ဍဲဂကောံတုဲတုဲတံဂှ် ဆက်သၠုၚ်အာလညာတ်၊ ဆက်ဓမံက်အာရုပ်ရဴ ဂၠံၚ်တရဴ ပရေၚ်ကောန်ဂကူမန်ညိ။ ဗီုကၠာတေံ နကဵုအသိၚ် ကၠောန်ဟွံမာန်စွံကၠာရ ၜိုတ်မာန်ကဵုမာန် ဘိုၚ်ကၠောန်အာ ပရေၚ်ကောန်ဂကူ၊ ပရေၚ်ပညာ၊ လိက်ပတ်ယေန်သၞာၚ် အခိုက်ကၞာ၊ ပရေၚ်မၞိဟ်နာနာတံ မာန်မံၚ်ဏီရောၚ်ဂှ် မိက်ဂွံကဵုဏာသမ္တီရ။

ဂကောံမဟာဇန်ဟီုဂှ် ဂကောံပ္တိုန်လဝ်စရၚ် ပ္ဍဲကဵုအလဵုအသဳ၊ ဂကောံပ္တိုန်လဝ်စရၚ် ပ္ဍဲကဵုတၠဒါန်တံသၟးဟွံက ဂကောံသၟတ်၊ ဂကောံလိက်ပတ်၊ ဂကောံဒုၚ်သ္ဇိုၚ်ကဵုဒေသ ဂကောံမဆေၚ်စပ်ကဵု ပရေၚ်မန်တံသီုဖအိုတ်ဂှ် ဆက်ကွာ်အာ ဂၠံၚ်တရဴ ပရေၚ်ကောန်ဂကူအိုတ်ညိဂှ် ဖတိုက်ဖအောဝ်ဏာရ။