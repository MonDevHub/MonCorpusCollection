ပံၚ်တောဲကၠောန်အာ ပရေၚ်ကောန်ဂကူညိ

ပ္ဍဲကဵုပရေၚ်ကောန်ဂကူမန် သွာၚ်ပရေၚ်ဍုၚ်ကွာန်ဂှ် နကဵုဂကောံ၊ ကမ္မတဳ၊ ဇာနှိက်၊ ဗော် ဗီုပြၚ်ဒက်ပ္တန်နာနာတုဲ ပၠကၠုၚ်မံၚ်တရဴ ကောန်ဂကူရ။ ပရေၚ်သီထ္ၜောဝ် သ္ပစၞးကဵုဂကူ မွဲဟေၚ်ဂှ် ဍေံဟွံဒှ်တုဲ ဗီုပြၚ်ညးကဵုညး ပၠမံၚ်တရဴရ။ အဓိကဂှ် ဂကောံမွဲကဵုမွဲ ဗွိုၚ်မွဲကဵုမွဲ ပရေၚ်ဆက်စၠောံ ပရေၚ်ပံၚ်တောဲ နွံမံၚ်မ္ဂး ဇြဟတ်တဴဂၠိုၚ်ရောၚ်။

ပ္ဍဲကဵုအခိၚ်ကာလလၟုဟ်ဝွံ အသိၚ်အလိုန် ပရေၚ်ဍုၚ်ကွာန်ကၟိန်ဍုၚ် သ္ကာတ်မြဟ်ကၠုၚ်ဂှ် ပရေၚ်ဍုၚ်ကွာန်ကောန်ဂကူမန်လေဝ် ဟိုတ်နူကဵုဒုၚ်သ္ဇိုၚ်ဟွံတုပ်၊ လညာတ်ဟွံတုပ်တုဲ နူကဵုကၠောန်မံၚ် အဆံၚ်ဒေသဂှ် ကၠောံဍပံၚ်တောဲကၠုၚ်ကဵု ဂကောံဗွိုၚ်အဆံၚ်ကၟိန်ဍုၚ်တံရ။ ပ္ဍဲကဵုပရေၚ်အာပံၚ်တောဲဂှ် ပရေၚ်ဒက်မိတ် တၞဟ်ခြာ ဂၠံၚ်တရဴ တၞဟ်ခြာကၠုၚ်ရ။ ဂကောံလဵုဟွံဟီု တၚ်ရန်တၟံ ပရေၚ်ကောန်ဂကူတုဲ လုပ်ဒုၚ်ဒဒိုက်ရောၚ်ဂှ် ဟီုဂးလဝ်နွံရ။ ၜိုတ်လဵုဒှ်ကၠုၚ်မာန်ဂှ် ဒးမၚ်ရံၚ်အာမံၚ်ဏီ။

စဵုကဵုအခိၚ်လၟုဟ် ဂၠံၚ်တရဴ ပရေၚ်ဍုၚ်ကွာန်ကောန်ဂကူဂှ် သွာၚ်လဵုလေဝ် ဓမံက်ရုပ်ရဴ ဟွံပြာကတ်ဏီရ။ ပရေၚ်ပံၚ်တောဲကဵု ဂကောံဇြဟတ်ဗွိုၚ်ဇၞော် အဆံၚ်ကၟိန်ဍုၚ်တေံ နွံမံၚ်သီုၜါလပါ်ကီုလေဝ် ဂွံချပ်ပရေၚ်ကောန်ဂကူဂှ် ဂကောံမပံၚ်တောဲလဝ် အဓိကတံ စွံအာရီုလပါ်ကောန်ဂကူ ကောန်ဍုၚ်အရၚ် ဟွံမာန်ဏီရ။ ညးတံ စွံကၠုၚ်ဏောၚ် စၟဳစဂွံကီုလေဝ် ဟိုတ်ညးတံ ချပ်ကဵုဟွံမာန်ဂှ်လေဝ် ပရေၚ်တာဒၞာ နွံမံၚ်ရ။ ပရေၚ်ဍုၚ်ကွာန်ဟွံၜိုဟ်သြိုဟ်တုဲ အဆံၚ်ကောန်ဂကူ ကောန်ဍုၚ်အရၚ်ဂှ် ညးတံ ပၠောပ်က္ဍဟ်ဟွံမာန်ဏီရ။ ပရေၚ်ကမၠောန်ညးတံ ဂွံအံၚ်ဇၞးဟေၚ် စွံလဝ်အာရီုအိုတ်ရ။

အိုတ်ကၞောတ် ပ္ဍဲကဵုဗွိုၚ်ပရေၚ်ဍုၚ်ကွာန်ဂကူမန်ဂှ် ဂကောံလုပ်သၞောဝ်သၟးဟွံက၊ ဂကောံသၟဝ်တိ၊ ဂကောံတၟိပၠန်၊ ဂကောံနာနာတံ နွံလဝ်တုဲသၟးဟွံက သ္ပဟိုတ်နာနာတုဲ ဒက်ပ္တန်ကၠုၚ်မံၚ် ဂကောံ၊ ဗွိုၚ်ဏီဖိုဟ်ရ။ ပရေၚ်ဓမံက်ရုပ်ရဴ ဂၠံၚ်တရဴဟွံတုပ်တံ ဒှ်ကၠုၚ်မံၚ်ရ။

ယဝ်ရသ္ပသ္ဇိုၚ်ကဵု ပရေၚ်ကောန်ဂကူ၊ ချဳဓရာၚ်မံၚ် သွက်ပရေၚ်ဍုၚ်ကွာန် ကောန်ဂကူဏီမ္ဂး ဂွံအံၚ်ဇၞးလောဲဂှ် ပရေၚ်ပံၚ်တောဲ ပ္ဍဲကဵုဂကူမန် ဒးစွံအဓိကရောၚ်။ ဟိုတ်ဂှ်ရ ဂကောံ၊ ဗွိုၚ်၊ ကမ္မတဳ၊ ဗော်၊ ဗော်သွးနာနာတံ ညံၚ်ဂွံပံၚ်တောဲချဳဓရာၚ် ပရေၚ်ဍုၚ်ကွာန်ကောန်ဂကူ ဍာ်ဇမၠိၚ်မာန်ဂှ် စွံအာဂရုတုဲ သၠုၚ်ပ္တိုန်အာ ဇြဟတ်ပရေၚ်ဍုၚ်ကွာန် ကောန်ဂကူညိဂှ် ဖတိုက်ဖအောဝ်ဏာရ။