ယဝ်အကာဲအရာ ပရေၚ်ဍုၚ်ကွာန် ဆက်ပရေံစှေ်ပၠန်မ္ဂး ညးဒေသလှာဒကှ်တံ ဒှ်ဓဝိၚ်ကဵု ပရေၚ်ဇွောံမပိုတ်

မာံသုခ၊ အေဗရဴ ၂၄၊ ၂၀၂၁

အကြာပိပန်သၞာံဏံ ညးဍုၚ်ကွာန် မၞုံပ္ဍဲဒေသလှာဒကှ်တအ် ဇွောံမသ္ၚုသွက်စကသီု အခိၚ်အိုတ် အခိၚ်ဗ္ကန်ကေတ်ကီုလေဝ် သၞာံဏံ ဟိုတ်အကာဲအရာ ပရေၚ်ဍုၚ်ကွာန်ဟွံညိၚ်ဝတ်တုဲ ဒးရာန်ပ္ကောံစွံလဝ် ညံၚ်ဂွံရုံဂပ်ဂှ်ရ ဂွံပ္ကောံဇွောံမ သွက်စမွဲကသီုဂှ် ညးလှုဲနွံညိညတအ် ဟွံခက်ကွေံကီုလေဝ် သွက်ညးဟွံမွဲတအ် ခက်ခုဲနွံမံၚ်ရ။

 အရိုဟ်သၞာံကဵု သၞာံဏံတှေ် လ္ၚဵုဂှ် ညးပ္ကောံမံၚ်သၟးရ လှုဲညးနွံနွံဂှ်တှေ်၊ ဗီုပိုဲတအ်ဏံ အိုတ်မွဲနမှ ဂွံရာန်စမွဲနတှေ် ဆၜိုတ်ဒှ်ဟဝိၚ်၊ ယဝ်ဟွံပ္ကောံလဝ် နူလၟုဟ်ပုဟ်လေဝ် စိုပ်ကသီုဏံ ဘိုအ်ဂွံကျာတ်အာသၟး၊ ကဵုၝဒးဖေက်မံၚ်ဏံ၊ ညးနွံနွံတအ် ညးဒှ်မံၚ်ဟဝိၚ် ညးဘိုအ်လဝ် လှုဲညးနွံ၊ ၝညးလှုဲဟွံမွဲဂှ်တှေ် ဆၜိုတ်ဒှ်ဟဝိၚ် မုဂွံပ္ကောံ ကျာတ်မံၚ်ဏောၚ် ၝမၞိဟ်ဟွံမွဲဏံ သာ်ဏံ ညးဒေသလှာဒကှ်မွဲတၠ နာဲဝဵု ဟီုရ။

ဒေသလှာဒကှ် ဒၞာဲမၞုံသၟဝ်အုပ်ဓုပ်ဗော်ဍုၚ်မန်တၟိဝွံ အကာဲအရာ ပရေၚ်ဍုၚ်ကွာန်ညိၚ်ၜိုဟ်ဩိုဟ်မံၚ်ကီုလေဝ် ကသီုဏံ ဂွိၚ်ဖေက်ပရေၚ်ဆက်စၠောံဍာန်ကၟာတ်အာဂှ်ရ ညးဍုၚ်ကွာန်တအ် ဒှ်မံၚ်ဓဝိၚ်တုဲ သ္ၚု၊ ကၠေၚ်၊ လသိုန်၊ ချး ကေုာံ စၞစနာနာတအ် ဒှ်အခိၚ်ညးဒးပ္ကောံရာန် အဲဒးပ္ကောံရာန်ဂှ်တုဲ ၚုဟ်ချဳတိုန်မံၚ်နွံရ။

ပ္ဍဲဒေသလှာဒကှ်ဝွံ ဗွဲမဂၠိုၚ်ဒုၚ်သ္ဇိုၚ်ကဵု ကမၠောန်ထၜိုတ်သၟးဂၠိုၚ်တုဲ ပ္ဍဲအခိၚ်ကသီု ဗြဲဂူခွာတ်ထၜိုတ်ဟွံဂွံ ကမၠောန်တၞဟ်နွံအောန်မံၚ်ဂှ်ရ သွက်ညးဒးပ္ကောံဇွောံမမွဲကသီု ဒးရာန်ကေတ် မွဲအလန်ဓဝ်ဂှ်ရ လ္ၚဵုဇက်လှုဲတုဲမှ ဂွံပ္ကောံရာန်ဇွောံမတအ်နွံရ။

သ္ၚုတအ်ဂှ် ဗ္ကန်ရာန်ကေတ် နကဵုကွဳစက်ဇက်ကပေါတ် လှာဒကှ် မုဟ်ဍုၚ်ကီု ကွဳစက်ဗက်ဖျေံသွံသ္ၚုသက်သက် နူသ္ကုတ်ဍုၚ်ကၟာဝက်လေဝ် ကၠုၚ်သွံမံၚ် ပ္ဍဲဒေသလှာကှ်တအ်နွံရ။