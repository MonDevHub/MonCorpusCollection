ကမ္မတဳကၠောန်ဗဒှ် စၟတ်သမ္တီကယျိုၚ်မန် သ္ဘၚ်ရတုထဝ် ပံက်ဏာသာပ်ကမ္မတဳ သွာၚ်ကမၠောန်နာနာ တုဲဒှ်

ဝဏ္ဏမာန်၊ အေဗရဴ ၂၆၊ ၂၀၂၁

ကမ္မတဳကၠောန်ဗဒှ် စၟတ်သမ္တီကယျိုၚ်မန် သ္ဘၚ်ရတုထဝ် (ပေၚ် ၅၀ သၞာံ) ဝွံ ပ္ဍဲဂိတုအေဗရဴ (၂၅) ဂှ် ကၠောန်သ္ပကောံဓရီု ပ္ဍဲရာမညရဋ္ဌဗုဒ္ဓတက္ကသိုလ် ဍုၚ်မတ်မလီုတုဲ ပံက်ဏာသာပ်ကမ္မတဳ သွာၚ်ကမၠောန်နာနာ တုဲဒှ်အာရ။

ကမ္မတဳကၠောန်ဗဒှ် စၟတ်သမ္တီကယျိုၚ်မန် သ္ဘၚ်ရတုထဝ်ဝွံ ကၠောန်သ္ပကောံဓရီု အလန်ကိုပ်ကၠာအိုတ်တုဲ ပ္ဍဲဂှ်မ္ဂး ပံက်ဏာ သာပ်ကမ္မတဳ ဂၠာဲဘဏ္ဍာကီု၊ သာပ်ကမ္မတဳ သွာၚ်ကလောၚ်ပရိုၚ်ကီု၊ သာပ်ကမ္မတဳ သုတေသနကဵု လိက်စံၚ်နာနာကီု၊ သာပ်ကမ္မတဳ ပလေဝ်အသေအဟာန်ကီု၊ သာပ်ကမ္မတဳ ဒုၚ်တၠုၚ်ဖျေံဒၞာဲကီု၊ သာပ်ကမ္မတဳ ထ္ၜးပျးဗွိုက်လတက်ကယျိုၚ်ကယျဝ်မန် ခေတ်အဆက်ဆက်ကီု တုဲဒှ်အာရ။

သာပ်ကမ္မတဳ လၟေၚ်ကမၠောန်ဂမၠိုၚ်ဂှ် ကိုန်စဳဇန်လၟေၚ်ကမၠောန် သွာၚ်ညးကဵုညးဂှ် သ္ပကောံဓရီု ညံၚ်သ္ဂောံချူ ဓဇက်လဝ်တုဲ စပ်ကဵုဘဏ္ဍာဒးသုၚ်စောဲ ဗၞတ်ဂလိုၚ်လဵုဂှ်လေဝ် ကောံဓရီုဂတတေံမ္ဂး သွက်ဂွံသဳကၠဳအာနွံရ။

သာ်ဂှ်ကီု တၚ်ရန်တၟံ ကၠောန်ဗဒှ် စၟတ်သမ္တီကယျိုၚ်မန် သ္ဘၚ်ရတုထဝ်ဂှ်လေဝ် ကောံဓရီုဂတတေံမ္ဂး ချူဓဇက်အာရောၚ် ဂွံတီကေတ်ရ။

ဗွိုက်လ္တက်ကောန်ဂကူမန်ဂှ် စတံနူ (၁၉၇၁) သၞာံ၊ ဂိတုအဝ်ဂါတ် (၂၁) တေံ ကမ္မတဳလိက်ပတ်ယေန်သၞာၚ်မန်လ္ဂုၚ် (ဂကောံကွးဘာတ္ကသဵုဂမၠိုၚ်) စဓမံက်ရုပ်ရဴ စပ်ကဵုဗွိုက်လ္တက်ကယျိုၚ်မန်တုဲ သၞာံ (၂၀၂၁) ဂိတုအဝ်ဂါတ် (၂၁) ဂှ်မ္ဂး ဗွိုက်လ္တက်ကယျိုၚ်ကယျဝ်မန် (ခေတ်ပစ္စုပ္ပန်ဏံ) သ္ပဂွံဒတန် (၅၀) သၞာံ ပေၚ်ကၠုၚ်ရ။

ပ္ဍဲကဵုကၠောန်ဗဒှ် စၟတ်သမ္တီ အသေအဟာန် သ္ဘၚ်ရတုထဝ်ဝွံ ဂိတုအဝ်ဂါတ်ဂှ် ဟိုတ်နူဒှ်အခိၚ်ဥတုဗြဲတုဲ ကမ္မတဳတံ သဳကၠဳပဆုဲပြံၚ်ဏာ ဂိတုနဝ်ဝေမ်ဗာတေံရ။

သွက်သ္ဂောံကၠောန်ဗဒှ် အသေအဟာန် စၟတ်သမ္တီဗွိုက်လ္တက်ကောန်ဂကူမန်ဂှ် ပ္ဍဲဂိတုအေဗရဴ (၄) ဂှ် ဂကောံဓမံက်ပတိုန် ဗွိုက်လ္တက်ကောန်ဂကူမန်တံ ကော်ကောံဓရီု ပ္ဍဲဘာဇောတိကရာမ ဍုၚ်မတ်မလီုတုဲ ဒက်ပတန်ဏာလဝ် ကမ္မတဳ လၟိဟ် (၄၃) တၠ (ဗွဲကြဴဏံသၠဲပ္တိတ်လဝ်) ရ။