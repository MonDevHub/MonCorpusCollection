ပတိတ်လဝ်အမိၚ်ပၞာန် Martial law အလုံဍုၚ်မွဲ ဟွံသေၚ်ကီုလေဝ် ပေဲါထ္ၜးဆန္ဒဏံ လၟိဟ်မၞိဟ်ချိုတ်ဂၠိုၚ်တိုန်မံၚ်

ပေဲါထ္ၜးဆန္ဒဗတိုက်သရိုဟ် သၞောတ်တၠအဝဵုပၞာန် ပေၚ်စိုပ်ကၠုၚ်ပွိုၚ် (၄၀) တ္ၚဲ ကာလပတိတ်လဝ် အမိၚ်ပၞာန် Martial law အလုံဍုၚ်မွဲ ဟွံသေၚ်ကီုလေဝ် ပ္ဍဲကဵုဂိတုမာတ် (၁၅) အခိၚ်သဝ်တ္ၚဲ သ္ပဟိုတ်နူကဵု ပရေၚ်ထ္ၜးဆန္ဒတုဲ လၟိဟ်မၞိဟ်ဒးဒုၚ်ချိုတ် (၁၇၀) တၠပြၚ်အာယျဂှ် ဗွဲမအောန်စိုတ် ဂွံဆဵုမံၚ် ပ္ဍဲပရိုၚ်နာနာတံရ။

သ္ပဟိုတ်ကဵု ပၞာန်သီအဝဵုလၟုဟ်ဏံတုဲ ပူဂဵုဒးဒုၚ်ရပ်ထိၚ်၊ ဒးဒုၚ်စောဲအမှု၊ ဒးဒုၚ်ဖျေံထံၚ် ၜိုတ် (၁၈၀၀) တၠနွံမံၚ်၊ ဗွဲမဂၠိုၚ် ပူဂဵုဒးဂြိပ်ပါဲဒဴမံၚ်တံဂှ် နွံမံၚ်ဘောနဘောနံၚ် ရိုဟ်လၟိဟ်ဟွံမာန်ဏီ၊ တၠုၚ်လအာ ဘိုအ်ဂွံဆက်ရပ်အာလေဝ် နွံမံၚ်ဏီ။ ထံၚ်လၟုဟ်ဏံ စွံဟွံရုံဂပ်မ္ဂး သွက်ဂွံအာစွံပ္ဍဲ ကအ်ကိုဝ်ဝ် ဏောၚ် နူကဵုလိက်ပရိုၚ်အလဵုအသီ ချူဘပ ဠလဝ် ဂွံဆဵုရ။

အလုံဍုၚ် ပွိုၚ်ဍုၚ် (၃၃၀) နွံမံၚ်ဂှ် ၜိုတ် (၃၀၀) ပွိုၚ်ဍုၚ် အရိုဟ်တ္ၚဲဆက်ဆက် မၞိဟ်ကဵုကၠံလ္ၚီလက်ကိုဋ် နဲကဲဗီုပြၚ်ထ္ၜးဆန္ဒဇဳဂၠံၚ် မွဲတ္ၚဲတုဲမွဲတ္ၚဲ ထ္ၜးမံၚ်တံဂှ်မ္ဂး ပ္ဍဲစၟတ်သမ္တီတ္ၚဲညးဗြဴထ္ၜးဆန္ဒဂှ် ဂၞိန်သ္ပအလာံ စိုပ်အာအဆံၚ် ဗီုဏံယျ။

အကြာရဲထ္ၜးဆန္ဒကဵု ရဲဒးတာလျိုၚ်ဂီုကၠီုတံ ထေဲထုတ်ပၞောတ်စိုတ် အသိၚ်သၠုၚ်တိုန်အိုတ်တုဲ မွဲလပါ်ကဵုမွဲလပါ် ၜက်ၜေတ်သေက်ဇဵု လက်ဆဴကြံကြ ပွမပပ်ပဳနာနာသာ် သကာတ်မြဟ်တိုန်အိုတ် ကၞောတ် စိုပ်အာပရေၚ်ဆီပါ်ဍာ်ဇွောဝ် မွဲမွဲသာ်မှ မၞိဟ်ဒကးဝိုၚ်ပြးအာ ဆဵုကၠုၚ်မံၚ် အရိုဟ်ဟ်တ္ၚဲဆက်ဆက်ရ။

အသိၚ်အလိုန် ထ္ၜးဆန္ဒသၠုၚ်တိုန်က္ဍၚ် ရဲဂီုကၠီု ကောန်ပၞာန် ကေုာံ ဒပ်ဗၠာဲသၟိၚ်တံ ရပ်စပ်ကေတ်အရေဝ် ဒဵုကဵုပန်ဖျေံမၞိဟ်တပ်တပ် သီုကဵုလွဟ်ပၞုက် Sniper ၊ ဟီုတဝ်တဝ်မ္ဂး နကဵုလွဟ်လက်နက် စကာပ္ဍဲမုက်ပၞာန်ဂှ် စကာဒၞာဲထ္ၜးဆန္ဒဗီုဗီုဏံ ဟွံထေက်ဂှ်လေဝ် ညးတာလျိုၚ်ကုလသမဂ္ဂတံ ထံက်ထ္ၜးလဝ်နွံရ။

ၜိုန်ဂှ်လေဝ် ညးတာလျိုၚ်အလဵုအသဳပၞာန် ဒုဝန်ဇၞော် ဌာနပရေၚ်လလောၚ်ပရိုၚ် သ္ကိုပ်ပၞာန်ဇြဝ်မေန်ထောန် အတိုၚ်ဟီုလဝ်ကဵု အာစာပရိုၚ်တံ ဗီုပြၚ်ရပ်စပ်မံၚ်လၟုဟ်ဏံဂှ် နကဵုသၞောတ် ပရေၚ်အုပ်ဓုပ်အမိၚ်ပၞာန် ပတိတ်လဝ်ဟွံသေၚ်ဏီ သ္ဂးရ။

ဟိုတ်ဂှ်ရ အသိၚ်ထ္ၜးဆန္ဒ ဟွံအောန်စှေ် အသိၚ်ထပ်သၠုၚ်တိုန်ပၠန်မ္ဂး နကဵုအလဵုအသဳပၞာန် ဘိုအ်ဂွံထပ်ပတိတ်အမိၚ်ပၞာန် Martial law နွံမံၚ်ဏီရောၚ်ညာတ်တုဲ ညးဍုၚ်ကွာန်ဂမၠိုၚ် နကဲနဲကဲဍိုဟ်ကေက် ညံၚ်ဂွံမံၚ်စံၚ်အာ အကြာသၞောတ်တၠအဝဵုပၞာန်ညိဂှ် မ္ဒးဖတိုက်ဖအောဝ် ကဵုဏာသတိညိရအဴ။