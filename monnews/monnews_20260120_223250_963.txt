ပရေၚ်ဒက်ပတန် အလဵုအသဳညဳသာသၟဟ်န်ကောန်ဂကူ ဘိုအ်ဂွံခက်ခိုအ်ဆိုအ်ဗအာနာနာ

ဂလာန်ညးဒါန်လိက် (၂၄ ဂျာန္နဝါဝါရဳ၊ ၂၀၂၁)

စၠတ်ထဝ်တွဵုရးဍုၚ်မန် အလန်တတိယဏံမ္ဂး ညးစၞးဇၞးလဝ်ပေါဲရုဲမာဲ (၂၀၂၀) ဗော် NLD (၁၇) တၠ၊ ဗော်ညဳသၟဟ်မန် MUP ၆ တၠ ကေုာံ အမာတ်ဒပ်ပၞာန်ဗၟာ (၈) တၠ ညးစၞးသီုဖအိုတ် (၃၁) တၠတံ ဒက်ပတန်အာရောၚ်။

ဆဂး ရန်ကဵုစၠတ်ထဝ်အလန်တတိယဏံတုဲ ကၠောန်ဗဒှ်ကၠုၚ်လဝ် ပေါဲဆက်မိတ်စၠတ်ထဝ် တွဵုရးဍုၚ်မန် ပ္ဍဲကဵုဂျာန္နဝါရဳ စၟတ်တ္ၚဲ (၂၂) ဂှ် သ္ကိုပ်ဝန်ဇၞော်လၟုဟ်ဏံကီု ဝန်ဇၞော် (၅) တၠ ကေုာံ သီုကဵုဥက္ကဌတွဵုရးဗော် NLD ညးဇၞးလဝ်မာဲဗွဲမဂၠိုၚ် ဟွံတိုန်စိုပ်ကၠုၚ်လဝ်တံဂှ် လၟေၚ်ဓမ္မတာမွဲဟွံသေၚ် ညာတ်ရ။

နကဵုဗဟဵု NLD ဟီုကညာၚ်ကရေဲလဝ် စပ်ကဵုကိစ္စပံက်အလဵုအသဳ ပရေၚ်ညဳသာသၟဟ်န်ကောန်ဂကူဟီုဂှ် ဒုၚ်တဲဟွံမာန် သာ်ဝွံ ကောန်ဗော် NLD တွဵုရးလ္ၚဵုတံ ဟီုဂးချူဆာဲပါ်ပါဲမံၚ် လ္တူမုက်လိက်ပရေၚ်မၞိဟ်နာနာသာ် ဂွံဆဵုညာတ်မံၚ်ကီုရ။

တုဲပၠန် ဗီုပြၚ်စၠတ်ထဝ်အလန်တတိယဏံမ္ဂး ရဲအာက္ဍိုပ် ဂကောံ NLD, ဂကောံ MUP ကေုာံ ဂကောံဒပ်ပၞာန် သာ်ဝွံ ဗီုပြၚ်ဂကောံ (၃) ဗွိုၚ် တၞဟ်ခြာ ဒတူလာၚ်မံၚ်ရောၚ်ဂှ် စၟဳရံၚ်ဆဵုညာတ်အာကီုရ။

စပ်ကဵုပရေၚ်ဒက်ပတန် ဂကောံအလဵုအသဳ ပရေၚ်ညဳသာသၟဟ်န်ကောန်ဂကူတုဲ ဒဵုကဵုဂိတုမာအိုတ် နကဵု NLD ပၟိက်မိက်ဂွံဗက်ဆဵုဂဗ ကုဗော်ကောန်ဍုၚ်အရၚ်တံ ၜိုန်ရဆန္ဒနွံမံၚ်ကီုလေဝ် ပရေၚ်ဆဵုဂဗသဳကၠဳတံဂှ် ဒးကၠောန်အာ ပ္ဍဲကဵုရုၚ်ဗော် NLD တံဟေၚ် ဆက်ရပ်တ္ၚေပ်လဝ် သဘဴဓဝ်အတိုၚ်သၞောတ်တြေံဖိုဟ်ဏောၚ်။

ၜိုန်ရဟီုဂးမံၚ် အလဵုအသဳ ပရေၚ်ညဳသာသၟဟ်န်ကောန်ဂကူကီုလေဝ် ဗော် NLD ဝွံ နကဵုအဆံၚ်တုပ်သၟဟ် မိက်ဂွံဆက်ဆောံကဵု ကောန်ဍုၚ်အရၚ်ဟွံသေၚ်၊ မိက်ဂွံစွံအဆံၚ်ဗော်သၟဝ်တဲညးတံရဏောၚ် က္ဍိုပ်သ္ကိုပ်ကောန်ဍုၚ်အရၚ်တံ ဟီုဂးပါ်ပါဲမံၚ်အိုတ်ရ။

မွဲလပါ်တေံပၠန် စပ်ကဵုပေါဲရုဲမာဲ (၂၀၂၀) ဟွံတပ်တးဂးတုဲ လ္တူဒှ်မံၚ်သံသယ ပရေၚ်စုတ်လဝ်မာဲတံဂှ် ညံၚ်ဂွံသောၚ်ကလးကဵု အတိုၚ်ဒပ်ပၞာန်ဗၟာ အာတ်မိက်ပတိုန်ထ္ၜးမံၚ် ကလေၚ်သောၚ်ကလးဟၟဲဏီတုဲ ပေါဲရုဲမာဲ ဍာံပြဗၠးၜးတပ်တးဓဝ်ယာမွဲ နကဵုဒပ်ပၞာန်ဗၟာ သ္ဂောံသ္ပအာစၟတ်သမ္တီဟီုဂှ် ဝါတ်ခါဲမံၚ်ဖိုဟ်ဏောၚ်ဟီုမ္ဂး ပြဟ်ဟ်ဏံ နကဵုပရေၚ်ဍုၚ်ကွာန် ဒှ်တိုန်တၚ်ဝါတ်ဂါတ် ဇၞော်ကဵုဇြဟတ်ရ။

ဟိုတ်ဂှ်ရ နကဵုဗော်ဇၞးလဝ်မာဲ NLD အပ္ဍဲကဵုဆက်ဆောံမံၚ်ကဵု ကောန်ဍုၚ်အရၚ်ဂမၠိုၚ် ဗီု ပြၚ်ဟွံကလိတ်ကလောတ်မံၚ်ညးသ္ကံကီု တုဲပၠန် လပါ်ပရေၚ်ဆက်ဆောံ ကုဒပ်ပၞာန်ဗၟာပၠန်လေဝ် ပြဟ်ဟ်ဏံ ဒှ်တိုန်တၚ်ခက်ခိုအ်ဆိုအ်ဗမံၚ်တံဗွဲမဂၠိုၚ်နွံတုဲ သွက်ဂွံခၞံပတိုန် အလဵုအသဳ ပရေၚ်ညဳသာသၟဟ်န်ကောန်ဂကူဟီုဂှ် အကာဲအရာလၟုဟ်ဏံ တၚ်အခက်အခုဲ ဘိုအ်ဂွံဝါတ်ဂါတ်အာဖဝ်နဖဝ်နံၚ်နွံမံၚ်ဏီရောၚ် နကဵုဌာန်ပရိုၚ်မန် မိက်ဂွံသ္ၚဳဂၠိပ်ဏာရအဴ။