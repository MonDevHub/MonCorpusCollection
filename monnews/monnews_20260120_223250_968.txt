ပ္ဍဲပွိုၚ်ဍုၚ်ဇြပ်ဗု ရပ်ဂွံဂဥုဲၜူမာဲ နူသၟတ်အာယုက်ဟွံပေၚ်ၜါတၠ

ဌာန်ပရိုၚ်မန်၊ ဂိတုဂျာန္နဝါရဳ ၂၆၊ ၂၀၂၁

သၞာံ (၂၀၂၁)၊ ဂိတုဂျာန္နဝါရဳ စၟတ်တ္ၚဲ (၂၃) အခိၚ်ဗ္တံဂှ် ရပ်ဂွံဂဥုဲၜူမာဲ နူသၟတ်အာယုက်ဟွံပေၚ်ၜါတၠ (သၟဝ်၁၈သၞာံ) ပ္ဍဲပွိုၚ်ဍုၚ်ဇြပ်ဗု ကွာန်ဝၚ်ရာဲဂှ် နွံဒၟံၚ်ရောၚ် ဂွံတီကေဝ်လဝ် နူရုၚ်ဗၠာဲသၟိၚ် လ္တူဍုၚ်ဇြပ်ဗုရ။

 အခိၚ်ပိုယ်တအ် ဂေတ်မံၚ်ကၚ် ဗက်ဂၠဲါမံၚ် ပရိုၚ်ဂဥုဲၜူမာဲဂှ် စၟဳစၟတ်ရံၚ် ကွဳလို်န်ဓာတ်သၟတ်ၜါတၠတုဲ ရပ်ဂွံဂဥုဲၜူမာဲ (၄၈) မရ။ အတိုၚ်သၞောဝ်ဂှ် ပိုယ်တအ် ပံက်လဝ်ဂဗုတ်ရ သာ်ဝွံ ဒုဂအုပ်ဗၠာဲသၟိၚ်ဍုၚ်ဇြပ်ဗု ဂျဝ်နာၚ် ဟီုရ။

အခိၚ်ဗၠာဲသၟိၚ်ဂမၠိုၚ်တအ် ဂေတ်ဒၟံၚ်ကၚ် ပ္ဍဲပွဳပွူဒဒန်ဝၚ်ရာဲဂှ်ဝွံ နူဇရေၚ်သၟတ်အာယုက် (၁၇) သၞာံကဵု (၁၆) သၞာံ ဒၟံၚ်အရာပ်ဟံသာဝတဳ ဍုၚ်ဇြပ်ဗုဂှ် ရပ်ဂွံဂဥုဲၜူမာဲ (၄၈) မရောၚ် ဂွံတီကေတ်ရ။

ဂအုပ်ဘာတန်သၠုၚ်ဍုၚ်ဇြပ်ဗု ဒေံါဇူမွဲတၠဂှ် ပရေၚ်ရပ်စပ်ဂဥုဲၜူမာဲဏံဂှ် ဒှ်ပရေၚ်စဵုဒၞာပိုယ်မၞိဟ်တအ် နူဘဲအန္တရာယ်ဂဥုဲၜူမာဲရ၊ ကမၠောန်ဒးဒးမွဲရ၊ ကောန်ဍုၚ်ကွာန်တအ်လေဝ် ဒးပံၚ်ကၠောန်အာမွဲစွံထေက်ရ၊ နူကဵုအန္တရာယ်ဂဥုဲၜူမာဲဏံဂှ် ဗၠာဲသၟိၚ်ကဵု ကောန်ဍုၚ်ကွာန်တအ် တံၚ်တဲညးသ္ကအ်တုဲ ပံၚ်ကၠောန်အာတှေ် ခိုဟ်ဏောၚ် သာ်ဝွံ ညးဟီုရ။

လ္တူသၟတ်တြုံဍောတ်ၜါတၠဏံဂှ် ဗၠာဲသၟိၚ်လ္တူဍုၚ်ဇြပ်ဗုတအ် ပံက်လဝ်ဂဗုတ် နကဵုၝောံပိုဒ် ၁၉(က)/၂၂ ဂဥုဲပြံၚ်သၠာဲစိုတ် မယ(ပ)၈/၂၀၂၁ နွံဒၟံၚ်ရောၚ် ဂွံတီကေတ်ရ။

တုပ်တဴသာ်ဝွံကီု ပ္ဍဲသၞာံ (၂၀၂၁)၊ ဂိတုဂျာန္နဝါရဳ စၟတ်တ္ၚဲ (၂၃) အခိၚ်တ္ၚဲသဝ်ဂှ် ရပ်ဂွံဂဥုဲၜူမာဲ (၉၆) မ၊ ဇရေၚ်မၞိဟ်တြုံမွဲတၠ ဒၟံၚ်အရာပ်(ထိန်ကုန်း)၊ ပ္ဍဲအရာပ်ၝောံဍုၚ် (၄) ဍုၚ်မုဟ်ဍုၚ်ဂှ်ကီု၊ ဂိတုဂျာန္နဝါရဳ စၟတ်တ္ၚဲ (၁၉) အခိၚ်ၜိုတ်လဒေါဝ်တ္ၚဲဂှ်ဝွံ နူကဵုဇရေၚ်သၟတ်တြုံမွဲတၠ ဒဳကၠုၚ်ကွဳလိုန်ဓာတ် ပ္ဍဲလ္တူဂၠံၚ်ကွဳစက် ၜါသွာၚ်-ကြေဝ်ဏာ ပွိုၚ်ဍုၚ်ကျာ်မြဟ် ပ္ဍဲကဵုပါၚ်ကွာန်ခဒုၚ်ဟစေပ်ဂှ် ရပ်ဂွံဂဥုဲၜူမာဲ မလိက် WY ဂှ် (၂၇၅) မကဵု ICE (၀.၄) ဂရာန် နွံဒၟံၚ်ရောၚ် ဓမံက်ထ္ၜးလဝ် ပ္ဍဲပရိုၚ်တုဲရ။