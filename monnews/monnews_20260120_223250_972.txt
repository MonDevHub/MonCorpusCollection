ပ္ဍဲပါၚ်ကွာန်ခဒုၚ်ဂစေပ်ဂှ် ရပ်ဂွံဂဥုဲၜူမာဲ WY ကဵု ICE နူသၟတ်တြုံမွဲတၠ

ဌာန်ပရိုၚ်မန် (ဂိတုဂျာန္နဝါရဳ ၂၀၊ ၂၀၂၁)

ပ္ဍဲသၞာံ (၂၀၂၁) ဂိတုဂျာန္နဝါရဳ စၟတ်တ္ၚဲ (၁၉)၊ အခိၚ်လဒေါဝ်တ္ၚဲဂှ်ဝွံ ဇရေၚ်သၟတ်တြုံ ဒဳကၠုၚ်ကွဳလိုန် ဓာတ်မွဲတၠ လ္တူဂၠံၚ်ကွဳစက် ၜါသွာၚ်-ကြေဝ်ဏာ ပွိုၚ်ဍုၚ်ကျာ်မြဟ် ပ္ဍဲကဵုပါၚ်ကွာန်ခဒုၚ်ဂစေပ်ဂှ် ရပ်ဂွံဂဥုဲၜူမာဲ မလိက် WY (၂၇၅) မကဵု ICE (၀.၄) ဂရာန် နွံဒၟံၚ်ရောၚ် ဂွံတီကေတ်လဝ် နူရုၚ်ဗၠာဲသၟိၚ် ၝောံဍုၚ်ကျာ်မြဟ်ရ။

သ္ကိုပ်ဗၠာဲသၟိၚ် ၝောံဍုၚ်ကျာ်မြဟ် ဂျဝ်ဝေန်နာၚ်ဂှ် ရပ်ဂှ်တှေ် နူကဵုဒပ်ခရိုၚ်တအ် ဂွံလဝ်ပရိုၚ်တုဲ ရပ်ဟဂှ်ရ၊ အဲလေဝ် စိုပ်ကၠုၚ်ရုၚ်ဏံဂှ် ဟွံလအ်ဏီပုဟ်၊ နကဵုအဲတှေ် ဆေၚ်စပ်ကဵု ပရိုၚ်ဂဥုဲၜူမာဲတအ်ဂှ် ဗက်ပကောံ တုဲ ဂ္စါန်ရပ်အာဏောၚ်၊ ဂဥုဲၜူမာဲဏံဂှ် အလုံမွဲဂကူ ကၠေံကၠက်အာမာန်ဏောၚ်၊ လ္ပါ်လဵုရံၚ်ရံၚ် သွက်မၞိဟ်မွဲ မှလေဝ် ဂုဏ်ဖဵုဟွံမွဲပုဟ်၊ ပရိုၚ်ၜိုတ်ဂွံဂှ် ဓမံက်ထ္ၜးတုဲ ရပ်အာဏောၚ် သာ်ဝွံ ဟီုဂးလဝ်ရ။

ပ္ဍဲကဵုနေထက်လေန် အာယုက် (၂၂) သၞာံ၊ ဒၟံၚ်ကွာန် (ဝါးပျံကုန်း)၊ အရာပ် (ဖပေါၚ်းကွက်သစ်)၊ အဃောဒဳကၠုၚ်ကွဳလိုန်ဓာတ်ဂှ် ဗၠာဲသၟိၚ်တံ စၟဳစၟတ်ရပ်ဂွံဂဥုဲၜူမာဲဂှ်ရ ပံက်လဝ်ဂဗုတ် ပ္ဍဲဗ္ဒိုပ်ဗၠာဲသၟိၚ် ၝောံဍုၚ်ကျာ်မြဟ် နကဵုၝောံပိုဒ် ၁၉(က) ဆေၚ်စပ်ကဵု ဂဥုဲၜူမာဲပြံၚ်လှာဲစိုတ် ကေုာံ မယ(ပ)၂/၂၀၂၁ ဂှ်ရောၚ် ဂွံတီကေတ်လဝ်ရ။

 ရပ်စပ်မံၚ်ဂဥုဲၜူမာဲဗီုတအ်ဏံဂှ် ဗီုလဵုဂွံဟီုတှေ် ခိုဟ်ကွေံရ၊ ဆဂး ညံၚ်ဂွံဆက်ရပ်ကဵုဂၠိုၚ်ၚ်ပၠန်၊ ဂဥုဲၜူမာဲဏံဂှ် ပ္ဍဲကဵုဍုၚ်ကျာ်မြဟ်ပိုယ်ဏံ ရာန်ကေတ်လောဲမံၚ်ဂှ်ရ ဗီုတအ်ဏံဂှ် ဒးဖေက်ကွေံကွေံ၊ နွံဂၠိုၚ်နူဏံဏီဏောၚ်၊ ဂၠံၚ်ဍာန်ဍေံကၠုၚ်ဂှ် ကုတ်ထ္ပိုတ်ကဵုညိ မိက်ဂွံအာတ်မိက်ဏာရ သာ်ဝွံ မၞိဟ်ဟွံမိက်ဓမံက်ယၟု ညးဒေသဍုၚ်ကျာ်မြဟ်မွဲတၠ ဟီုလဝ်ရ။