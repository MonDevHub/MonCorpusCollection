ဇရေၚ်သၟတ် (၃) တၠ နူကွာန်ၝောံလမိုၚ်ဂှ် ရပ်ဂွံဂဥုဲၜူမာဲ (၃၇၀၀) မ ကြပ်ဍုၚ်ကၟာဝက်

ဌာန်ပရိုၚ်မန်၊ ဂိတုဂျာန္နဝါရဳ ၁၉၊ ၂၀၂၁

ပ္ဍဲသၞာံ (၂၀၂၁) ဂိတုဂျာန္နဝါရဳ စၟတ်တ္ၚဲ (၁၈) အခိၚ်တ္ၚဲစေၚ်ဂှ် နူသၟတ်ဍောတ်ဍောတ် (၃) တၠ၊ ဇာတိကွာန်ၝောံလမိုၚ် (ဘေးလမိုၚ်းကျေးရွာ) ဂှ် ရပ်ဂွံဂဥုဲၜူမာဲ ၜိုတ် (၃၇၀၀) မ ပ္ဍဲကဵုပါၚ်ဂၠံၚ်(ဇီးပၚ်)၊ အရာပ်စိၚ်တံၚ်၊ ဍုၚ်ကၟာဝက်၊ ပွိုၚ်ဍုၚ်မုဟ်ဍုၚ်ဂှ် နွံဒၟံၚ်ရောၚ် ဂွံတီကေတ်လဝ် နူရုၚ်ဗၠာဲသၟိၚ် တိဍာ်ကၟာဝက်ရ။

 ဂွံပရိုၚ်တုဲ ဒပ်ပံၚ်ကောံပိုယ် ပံၚ်ကဵုဒပ်ဗတိုက်သရိုဟ် ဂဥုဲၜူမာဲတုဲ ပိုယ်တအ် မၚ်ရပ်မံၚ်ရ၊ နူကဵုသၟတ် (၃) တၠဏံ ရပ်ဂွံဂဥုဲ (၃၇၀၀) မရ၊ ရပ်ဂွံ ကြပ်ဆေၚ်ကၠေၚ် PM ၊ အဃောဍေံတံ ဂဇံဇူဒီုမံၚ် ဒၞဲါဗ္ဒမ်ဇူဒီုဂှ် လုပ်ဂၠိုက်ဂၠဲါတုဲ ရပ်ဂွံရ၊ အတိုၚ်သၞောဝ်ဂှ် ပိုယ်တအ် ပံက်လဝ်ဂဗုတ်ရ သာ်ဝွံ သ္ကိုပ်ရုၚ်ဗၠာဲသၟိၚ် တိဍာ်ကၟာဝက် ဂျဝ်မျေအ်နာၚ် ဟီုရ။

အံၚ်ကိုဝ်တိတ် အာယုက် (၂၂) သၞာံ၊ ဂျဝ်ရဳ အာယုက် (၂၂) သၞာံကဵု ဖိုဝ်ချေတ် အာယုက် (၁၉) သၞာံ ကုညး (၃) တၠ ဇာတိကွာန်ၝောံလမိုၚ်၊ ပွိုၚ်ရေဝ်သၟဝ်ကျာဂှ် သ္ပဟိုတ်နူကဵုဒှ်သံသယတုဲ စၟဳစၟတ်ဂၠိုက်ဂၠဲါဂှ်ရ ရပ်ဂွံဂဥုဲၜူမာဲရောၚ် ဓမံက်ထ္ၜးလဝ် ပ္ဍဲစရၚ်သမ္တီဗၠာဲသၟိၚ်တအ်ရ။

ဆေၚ်စပ်ကဵုပရူဒဒှ်ဏံတုဲ ကုသၟတ် (၃) တၠဂှ် ရုၚ်ဗၠာဲသၟိၚ် တိဍာ်ကၟာဝက်တံ ကေတ်လဝ်အရေဝ် နကဵုဂဗုတ် ၝောံပိုဒ် ၁၉(က)/၂၁ စပ်ကဵုဂဥုဲၜူမာဲပြံၚ်လှာဲစိုတ် မယ(ပ)၃/၂၀၂၁ ဂှ်ရောၚ် ဂွံတီကေတ်ရ။

အ္စာဘာဒေံါဇူ နူဘာတန်သၠုၚ် ဍုၚ်ကၟာဝက် နာဲမေန်ဂျဝ်ဝေန်ဂှ် ဟိုတ်နူကဵု ဂဥုဲၜူမာဲတအ်ဏံတုဲ အနာဂတ်သၟတ်တအ်လေဝ် လီုလာ်ကၠုၚ်အိုတ်ယျ၊ စရာဲမၞိဟ်တံလီုတုဲ လအ်ကၠုၚ်တှေ် ဂကူလေဝ် ကၠက်ကၠေံအာမာန်မံၚ်၊ ရပ်ကဵုဂၠိုၚ်ၚ်ညိ၊ အခိၚ်ဘာတန်တအ်ပံက်တှေ် ကေမၠာန်ကဵုပညာတအ် ကၠောန်ကဵုဂၠိုၚ်ၚ်ညိ၊ နကဵုဂကောံအ္စာကၞေဟ်ပိုယ်တအ်လေဝ် သွက်ဂွံကၠောန် ကေမၠာန်ကဵုပညာ ဆေၚ်စပ်ကဵုဂဥုဲၜူမာဲဂှ်လေဝ် စဳဇန်လဝ်ကီုရ သာ်ဝွံ ညးဟီုရ။

အပ္ဍဲတွဵုရးဍုၚ်မန်ဝွံ မၞိဟ်သွံဒၟံၚ် ဂဥုဲၜူမာဲညိညိညည မွဲတဆံၚ်တံဂှ်ဟေၚ် ရပ်စပ်ဂွံမံၚ်တုဲ ကုမၞိဟ်သွံမံၚ်တဲဇၞော်(ဒေၚ်ဇၞော်)တံဂှ် ရပ်စပ်ဓမံက်ပ္တိတ် ဟွံမာန်ဏီရ။