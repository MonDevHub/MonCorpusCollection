ဗော်ဒစဵုဒစးဟာ ဗော်မိဿဟာဲဟာ MUP ဖျေံလဝ်မူဝါဒပဝ်လသဳ ခိုၚ်ၚ်ကၠိုက်က်ထေက်

ဗော်ပရေၚ်ဍုၚ်ကွာန်မန်ဂမၠိုၚ် ဗီုလစွံကၠုၚ်လဝ်စိုတ် လတူအလဵုအသဳတံဂှ် နကဵုဗော်ဒစဵုဒစးဟာ ဗော်မိဿဟာဲဟာ မူဝါဒပဝ်လသဳ ပိုတ်တ်သ္ကုတ်တ် လးဖျေံလဝ်ကၠးကၠးမးမးဟၟဲတုဲ ညးစၞးအမာတ်လ္ၚဵု ဗီုညးတံကၠိုဟ်ခၠၚ်ဟေၚ် ဒတူလာၚ်ရေၚ်တၠုၚ်ကၠုၚ်လဝ် ဂွံဆဵုရ။

နဒဒှ်ဗော်ညဳသၟဟ်မန် MUP ဇြဟတ်ပရေၚ်ဍုၚ်ကွာန်မန်နာနာ အခိၚ်ပံၚ်ကောံလဝ်တေံ ဝန်ဇၞော်ဂကောံအလဵုအသဳမွဲတၠ၊ ညးစၞးအမာတ်ပူဗိုၚ်သ္ကိုပ်ဝန်ဇၞော်မွဲတၠ ဗီုပြၚ်ညးစၞးအမာတ်ဒစဵုဒစးမွဲတၠ ကေုာံ ပ္ဍဲစၠတ်ထဝ်ကောန်ဂကူ ညးစၞးအမာတ်မွဲတၠ နွံမံၚ်တံဂှ် ဗီုပြၚ်ပဝ်လသဳ ညးတံကၠိုဟ်ခၠၚ်ဟေၚ် ရေၚ်တၠုၚ်မံၚ်ရ။

ပဝ်လသဳထေက်ကဵုဒးစွံလဝ် လ္တူအလဵုအသဳတံ ဟိုတ်နူဟွံပိုတ်သ္ကုတ်တုဲ အပ္ဍဲကောံဓရီုစၠတ်ထဝ်တွဵုရးဝွံ ကောန်ဗော်ဇကုကဵုဇကု ပေါတ်တေက်ဇီုဒးလဝ်ညးသ္ကံဂှ် စွံဥပမာ ဒးကလေၚ်သ္ၚဳဂၠိပ်ထေက်ရောၚ်။

အပ္ဍဲကောံဓရီုစၠတ်ထဝ်တွဵုရးမွဲအလန်ဂှ် ညးစၞးအမာတ်စၠတ်ထဝ် MUP မွဲတၠ သၟာန်ပတိုန်ဂလာန်မွဲတၚ်ဂှ် နကဵုစၞးအလဵုအသဳ ဒဒှ်ရဝန်ဇၞော် MUP ကေတ်တာလျိုၚ် ဒးသောၚ်ကလးကၠုၚ်လဝ်ဂှ် ညာတ်တုဲ ညံၚ်ရဴကောန်ဗော်မွဲကဵုမွဲ ဗီုပြၚ်ပရေၚ်ညဳသာလီုလာ်မံၚ်ညးသ္ကံ ဒးဒုၚ်စသိုၚ်ကီုရ။

တုဲကၠုၚ်ပ္ဍဲလက်ထက်အလဵုအသဳ ဗော် USDP တေံ ဝန်ဇၞော်မန် (၂) တၠကဵု ညးစၞးအမာတ်မန်ဂမၠိုၚ်တံပၠန်လေဝ် အပ္ဍဲကဵုစၠတ်ထဝ်ကီု ဂကောံအလဵုအသဳကီု ဗီုညးတံပြေပြံၚ်ဟေၚ် ပါလုပ်ရေၚ်တၠုၚ်လဝ်တုဲ ပဝ်လသဳချိုတ်တ်ပၠိုတ်တ် ဟၟဲကၠုၚ် ညာတ်ရ။

ဖဵုဂုန်ဍေံဝွံ ပူဂဵုကေၚ်ဒှ်ကၠုၚ်လဝ် ညးစၞးအမာတ်တံကီု ဝန်ဇၞော်တံကီု သွက်ဂွံထပ်ကလေၚ်လုပ်ပြိုၚ်ပေါဲရုဲမာဲပၠန်ဂှ် ဟွံဂွံထံက်ဂလာန်၊ မၞိဟ်ကမ်ပရေအ်မွဲ ဒှ်အာတုဲ စဵုကဵုထောံလသာတိတ်ထောံ နူကဵုဗော်လေဝ် နွံကၠုၚ်ရ။

ပ္ဍဲကဵုဂကောံအလဵုအသဳတၟိဏံပၠန် က္ဍိုပ်သ္ကိုပ်ဗော် MUP ဒှ်ဒှ် ညးစၞးအမာတ်ဒှ်ဒှ် ယဝ်ရဗော်ဂွံဇၞးလဝ်မာဲ ဖျေံစွံကဵုဒၞာဲ ပ္ဍဲကဵုဂကောံအလဵုအသဳ နွံကၠုၚ်မ္ဂး ပဝ်လသဳတၚ်ဒတူလာၚ်ဗော် ဟွံခိုၚ်ကၠိုက် ဟွံပိုတ်သ္ကုတ်တုဲ ညးဒှ်ကၠုၚ်ဝန်ဇၞော်မ္ဂး ဒးဒုၚ်ကေတ်အာဲတၟာဲကံပရေအ် ညံၚ်ရဴနာဲဒကောံပိုန် (ဦးရှၚ်ကြီး) ရောၚ်။

ဟိုတ်ဂှ်ရ မုက်ၜါလပါ်-ဗီုပြေပြံၚ်လှေ်ဗက်အာ ဗီုပြၚ်ပဝ်လသဳကၠးကၠးမးမးဟၟဲဏံ ဆက်ဖဳအာမံၚ် ဟွံထေက်ရတုဲ ပ္ဍဲကဵုစၠတ်ထဝ်တၟိ အလဵုအသဳတၟိဏံဝွံ ဗော်ညဳသၟဟ်မန် နဒဒှ်ဗော်ဒစဵုဒစးဟာ ဗော်မိဿဟာဲဟာ ပဝ်လသဳကၠးကၠးမးမးမွဲ လးဖျေံစွံလဝ်ကဵုထေက်ရောၚ်ဂှ် မိက်ဂွံဖတိုက်ဖအောဝ်ရအဴ။