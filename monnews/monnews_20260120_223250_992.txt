ကာလကဝ်ဝေဒ်ဏံ ပရေၚ်သွံရာန်ဂအာၚ်သ္ၚိ ဂွံသွံရာန်အောန်စှ်ေကၠုၚ်

အခိၚ်ကာလကဝ်ဝေဒ်ဏံ ပ္ဍဲကဵုတွဵုရးဍုၚ်မန် ၚုဟ်ဂအာၚ်သ္ၚိတံ ညိၚ်မံၚ်ကီုလေဝ် ပရေၚ်သွံရာန်အောန်စှ်ေကၠုၚ်တုဲ ဂအာၚ်သ္ၚိ ၚုဟ်သဝ်သဝ်တံဂှ်ဟေၚ် ဂွံသွံဒၟံၚ်ညိညရောၚ် ဥက္ကဋ္ဌ ဂကောံရေၚ်တၠုၚ်ပရေၚ်သွံရာန်ဂအာၚ်ကၠအ်သ္ၚိ နာဲထောန်လောန် ဟီုရ။

 ရဲဂွံကၠောန်ပရေၚ်ပိုန်ဂြပ်တုဲ ရာန်ကေတ် ကၠအ်သ္ၚိၚုဟ် ကဵုဠက်ကိုဋ်ဂှ် ဍေံအောန်ကွေံကွေံရ၊ ၚုဟ်အကြာ(၁၀၀)ကဵု (၁၅၀)ဂှ်ရ မၞိဟ်ရာန်နွံညိညိ၊ တုဲပၠန်ဂၠံၚ်ဍာန်လေဝ်ဍေံကၟာတ်လဝ်တှ်ေ ကဵုရဲဒေသတံကီု ရဲလ္ဂုၚ်ကီုတှ်ေ ပရေၚ်သွံရာန်ဂှ်ဍေံဟွံဒှ် သာ်ဝွံ နာဲထောန်လောန်ဟီုရ။

ကၠာတေံဂှ် မွဲဂိတုမ္ဂးဂွံသွံဒၟံၚ် ကၠအ်သ္ၚိဗၞတ်(၅)ကၠအ်တုဲ အခိၚ်ကာလကဝ်ဝေဒ်ဏံ မွဲဂိတုၜိုတ်(၂)ကၠအ်ဟေၚ်ဂွံသွံဒၟံၚ်ရောၚ် နူကဵုဂကောံသွံရာန်ကၠအ်သ္ၚိ ရာမညဋ္ဌာနဳ မာံဗညာမူ ဟီုရ။

 မၞိဟ်ရာန်ပ္ဍဲပိုဲဗွဲမဂၠိုၚ်ဂှ်တှ်ေ ကဵုကေတ်ဒၟံၚ်သြန်မ္ၚးဏံ ရဂၠိုၚ်၊ အခိၚ်ကာလယဲဏံတှ်ေ လ္ပာ်ရဲရာန်ဂှ် လှုဲညးဟွံပြေပြၚ်တုဲ လ္ပာ်ပိုဲတံ ဒးမၚ်ကဵု မွဲၜါဂိတုလေဝ် နွံဒၟံၚ် သာ်ဝွံ မာံဗညာမူ ဟီုရ။

တုဲပၠန် ကၠအ်သ္ၚိဒှ်ပရေၚ်သွံရာန်ဂှ်ပၠန်လေဝ် စပ်ကဵု ပရေၚ်ချူလိက်ကသုက်၊ ပရေၚ်ကဵုကေတ်သြန် ပရေၚ်လၟေၚ်ကမၠောန်ရုၚ်တုဲ ဟိုတ်နူကဵုအခိၚ်လဇုဲလဇ ဒၟံၚ်တုဲ ဒှ်ဒၟံၚ်အခက်အခုဲရောၚ် ညးရေၚ်တၠုၚ်ပရေၚ်သွံရာန်ဂအာၚ်ကၠအ်သ္ၚိတံ ဂးလဝ်ရ။

ပ္ဍဲကဵုဂိတုမာတ်(၂၃)ဂှ် ဟိုတ်နူကဵု စဆဵုကၠုၚ်စၟယဲ ပ္ဍဲကၟိန်ဍုၚ်ဗၟာတုဲ ကဏ္ဍပရေၚ်သွံရာန်ကၠအ်သ္ၚိဂှ် ဍန်ဂြက်ကၠုၚ်ဂှ်ရ ပရေၚ်ဗွဝ်ဖျာ ညးတအ် ညံၚ်ဂွံဂေတ်မာန်ဂှ် စကာအန်လာၚ်တုဲ ရေၚ်တၠုၚ်မံၚ် ပရေၚ်သွံရာန်ဂှ်လေဝ် ဂွံဆဵုကေတ်ရ။

အခိၚ်လၟုဟ်ဝွံ ကၠအ်သ္ၚိ ပေ ၃၀/ ၅၀၊ ၃၀/ ၆၀၊ ၄၀/ ၆၀ တံဂှ် မၞိဟ်ရာန်ဂၠိုၚ်ကၠုၚ်တုဲ ကၠအ်ဥဒျာန်တဵုဒၟံၚ်သတ်ဆုတံဂှ် ကၠောန်သ္ပကၠအ်သ္ၚိတုဲ သွံရာန်ဂၠိုၚ်မံၚ်ရောၚ်။

တုပ်သာ်ဝွံကီု ပ္ဍဲကဵုကွာန်လ္ၚဵုတံ ကၠအ်ထ္ၜိုတ်၊ ကၠအ်သၠး ကြပ်မံၚ်ကဵုဂၠံၚ်ဇၞော်၊ ကြပ်ကဵုကွာန်တံဂှ် ဖံက်ဂၠံၚ် တက်ဂအာၚ်တုဲ သွံရာန်စ ဂၠိုၚ်တိုန်မံၚ်ကီု ဂွံတီကေတ်ရ။