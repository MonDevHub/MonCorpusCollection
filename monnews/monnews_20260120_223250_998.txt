ပ္ဍဲဒေသေကၞာတ်ၜဳရေဝ်ဂှ် ဗော်ဍုၚ်မန်တၟိ ပခိုၚ်ပ္တိုန်သၞေဟ်ကၚ် စၟဳစၟတ်မၞိဟ်လုပ်တိတ်

ပ္ဍဲကဵုတွဵုရးဍုၚ်မန်ဂှ် ယဲကပ်ကဝ်ဝေဒ်-၁၉ ဂှ် ပရေၚ်ကၠောံထၞာန်ဂၠိုၚ်တိုန်ကၠုၚ်မံၚ်အရိုဟ်ဟ်တ္ၚဲတုဲဂှ်ရ ဂွံဒှ်ပရေၚ်မၚ်မွဲ စဵုဒၞာဒေသပွဳပွူဗဟဵု ကေုာံ ပ္ဍဲကဵုဒေသေကၞာတ်ၜဳရေဝ်ဂှ် သ္ဂောံစဵုဒၞါထိၚ်ဒဝ်အာယဲကပ်မာန် နူကဵုဗော်ဍုၚ်မန်တၟိ ထပ်ကၟောန်ပခိုၚ်ပ္တိုန်လဝ် သၞေဟ်ကၚ်စၟဳစၟတ်ညးလုပ်တိတ်အာကၠုၚ်ပ္ဍဲဒေသတအ်နွံရောၚ် ဂွံတီကေတ်ရ။

ပ္ဍဲကဵုသၞေဟ်ကၚ်ကေၚ်ပံက်လဝ် ဒၞာဲကွာန်ဟနဳ ကေုာံ ကွာန်ဖလာန်ဂှ် ထပ်ဗပေၚ်ဇြဟတ်နူကဵုဗဟဵုဏံ ဗၞတ် (၂၀) တၠပၠန်တုဲ မၚ်စၟဳစၟတ်ရေၚ်တၠုၚ်အာရောၚ် ဂဥုပ်ရုၚ်ဗဟဵု ဗော်ဍုၚ်မန်တၟိ နာဲသူရဌေ ဂးရ။

 ဒၞာဲသၞေၚ်ကၚ်ပိုဲတြေံ ဒၞာဲမၞိဟ်အာကၠုၚ်ဂၠိုၚ်ဂှ်ရ မၞိဟ်လုပ်တိတ် ပ္ဍဲကဵုတိဍာ်ပိုဲဂှ်တှ်ေ ပိုဲကလေၚ်ကၟောန်ပ္တိုန်ပၠန်၊ အဏံ (ပွဳပွူဗဟဵု) ဂှ် ယဲလေဝ် ဟွံမွဲဏီပုဟ်။ ဂွိၚ်ဖေက်ဍေံဒှ်ကၠုၚ်၊ လၟုဟ်ဂှ် မၞိဟ်မိက်ဂွံလုပ် လပါ်ဏံလေဝ် ဂၠိုၚ်မံၚ်ဏောၚ်။ မွဲဟူဏံ မၞိဟ်မိက်ဂွံကၠုၚ်ဂှ် ဂၠိုၚ်မံၚ်ကွေံကွေံဏောၚ် သာ်ဝွံ ညးဟီုရ။

ပ္ဍဲကဵုဒေသေကၞာတ်ၜဳရေဝ်ဝွံ ညးအာကၠုၚ်လုပ်တိတ်ပ္ဍဲဒေသတအ် လ္ၚဵုစဴနူဍုၚ်သၟာၚ်၊ လ္ၚဵုစဴနူလ္ပာ်ဍုၚ်လ္ဂုၚ်၊ ဍုၚ်မတ်မလီုတအ် ဂၠိုၚ်မံၚ်ဂှ်ရ သ္ဂောံစဵုဒၞါ ညံၚ်စၟယဲကပ် ဟွံဂွံပြးကၠောံစိုပ်ကၠုၚ် ဗွိုၚ်ဒေသတအ်တုဲ က္လေၚ်ပခိုၚ်ပ္တိုန်လဝ် သၞေဟ်ကၚ်စၟဳစၟတ် ညးလုပ်တိတ် ကွာ်တရဴတအ်ရောၚ် ဂွံတီကေတ်ရ။

 ယဝ်ရ ရဲနေဝ်ရေဝ်၊ ကၠအ်နွံမံၚ်ဂတှ်ေပိုဲဏံရတှ်ေ လိက်ထံက်ဂလာန်နူကဵုကွာန်ဂှ် ဂွံနၚ်တှ်ေ ပြေပြံၚ်မံၚ်ရ။ ဆဂး ညးမံၚ်ပ္ဍဲကၠအ်ညးရဂွံ၊ ညးမံၚ်အပ္ဍဲကွာန်တံဂှ် ဟွံဂွံပုဟ်။ လုပ်ကွာန်ဟွံဂွံပုဟ်။ မံၚ်ပ္ဍဲကၠအ်ရ။ ယဝ်ရ ရဲကၠုၚ်နူလ္ဂုၚ်၊ စဴနူဍုၚ်သေံတံတှ်ေ စွံလဝ်တၞဟ်ခြာရ သာ်ဝွံ နာဲသူရဌေ ထပ်ဟီုရ။

သွက်ရဲဒးစွံလဝ်တၞဟ်ခြာ (Quarantine) တံဂှ် တၠသ္ၚိကၟိန်၊ ဂကောံကောန်ဇာတ်တံဟေၚ် ဒးကေတ်တာလျိုၚ် ပရေၚ်စသုၚ်တုဲ နကဵုဂကောံထတ်ယုက်တံဂှ် မၚ်မွဲရံၚ်စံၚ်အာ အကာဲအရာယဲရောၚ် ဂွံတီကေတ်ရ။

Caption: ဒၞာဲသၞေဟ်ကၚ်စၟဳစၟတ်မၞိဟ်လုပ်တိတ် ပ္ဍဲဒေသကၞောတ်ၜဳရေဝ် (FB Page: ပရိုၚ်ဍုၚ်မန်တၟိ)