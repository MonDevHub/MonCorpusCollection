ညးဆဵုကဵုဇကုလေဝ် ညံၚ်ဂွံမိပ်မြဟ် သ္ပကဵုအိုတ်ရ။
မိက်ဂွံမံၚ်မိပ်မိပ်မ္ဂး လောဲလောဲရ။
အရာမိက်ဂွံဒှ်တအ်ဂှ် ယှအ်ထောံ မ္ဂး မံၚ်မိပ်ကၠုၚ်ရ။
တၚ်စၟဳဇၞော်က္ဍၚ် စိုတ်မိပ်မိပ်တအ် ကၠေံခ္ဍၚ်အာဂၠိုၚ်က္ဍၚ်ရ။
မိက်ဂွံမံၚ်မိပ်မိပ်မ္ဂး စေဝ်ပၞောန်တအ် ဥပဒေတအ် ဒ္ဂေတ်ဝတ်တအ် အခိုက်ကၞာတအ်လေဝ် ဒ္ဂေတ်ဗက်ညိ။
ဟွံဗက်ဥပဒေမ္ဂး ဒးအာထံၚ်မ္ဂး မိပ်မြဟ်တအ် ကၠေံအာကီုရောၚ်။
မၞိဟ်တၞောဝ်စိုတ်ခိုဟ်တအ်ဂှ် အခိၚ်ဂွံလဝ်ဂှ် ညံၚ်ၚုဟ်မး ဂွံနွံ သုၚ်စောဲလေပ်ရ။
ဖန်ဖက်အခိၚ်ဒးရ။
ဟွံပၠေၚ်ဒၟံၚ်အခိၚ် ၊
ဟွံဖအိုတ်ဒၟံၚ်အခိၚ်မးမးရ။
အခိၚ်ဟီုဂှ် ၚုဟ်မးဇၞော်ဒၟံၚ်ရောၚ်။
အခိၚ်ဂှ် ထဝ် ၊
အခိၚ်ဂှ် သြန် ၊
အခိၚ်ဂှ် ဘ၀လေဝ် ဟီုဂွံရ။
မုဒှ်ရော အခိၚ်အိုတ်အာမ္ဂး ဘဝလေဝ် အိုတ်အာကီုရ။
အခိၚ်လေဝ် ဟွံဗက်မုက်မတ်ရ။
ညးသိုက်ကီု ညးဝါတ်ကီု ဂွံ ၂၄ နာဍဳတုပ်တုပ်ဖအိုတ်ရ။
ဇၟာပ်သြန်နွံလေဝ် ရာန်အခိၚ်ဟွံဂွံရ။
ဇၟာပ်အဝဵုအာဏာနွံလေဝ် ကေတ်အခိၚ်ဂၠိုၚ်နူညးတၞဟ်ဟွံဂွံတုပ်တုပ်ကီုရ။
အခိၚ်တအ်ဂှ် ညံၚ်ဂွံနွံၚုဟ်မး သုၚ်စောဲလေပ်မှ ဂွံအံၚ်ဇၞးကၠုၚ်ရောၚ်။
ဂွံဇၞော်မောဝ်ကၠုၚ်မာန်ရောၚ်။
မၞိဟ်တၞောဝ်စိုတ်ခိုဟ်တအ်ဂှ် အခိၚ်ဂှ် ညံၚ်ဂွံနွံၚုဟ်မး သုၚ်စောဲလေပ်အိုတ်ရ။
ဂွံသုၚ်စောဲအခိၚ်ခိုဟ်ခိုဟ်လေပ်ဂှ် (က) ကမၠောန်ဒးကၠောန်နွံဂှ် ကၠောန်ထောံပြဟ်ပြဟ် လ္ပတံၚ်ဒၟံၚ်အခိၚ်။
ကၠောန်ပြဟ်ပြဟ်မာန်မ္ဂး ကမၠောန်စိုပ်တရဴပြဟ်ရောၚ်။
ညံၚ်ဂွိုအ်ဗၠေတ်ဂှ်လေဝ် ကၠောန်ညိ။
ဗၠေတ်ဒၟံၚ်မနှေအ်မနှေအ် ဒးဗက်ပလေဝ်ဒၟံၚ်ဟဂှ်မ္ဂး အခိၚ်အိုတ်ရ။
(ခ) ကမၠောန်လဵုကိစ္စဇၞော် ကမၠောန်လဵုဒးကၠောန်ကၠာ ဒးတီရောၚ်။
ကမၠောန်ကိစ္စဇၞော်ဍောတ်ဟွံတီမ္ဂး အခိၚ်ဇကုဂှ် ဒှ်အာအခိၚ်ညးတၞဟ်မာန်ရောၚ်။
ကမၠောန်လဵုကိစ္စဇၞော် ကမၠောန်လဵုဒးကၠောန်ကၠာရော ကာလဂၠာဲမ္ဂး နကဵုဂၠမ်စိုတ်မေတ္တာ ဂၠာဲအာညိ။
အခိၚ်ဂှ် ၚုဟ်မး နွံနွံမိက်ဂွံသုၚ်စောဲမ္ဂး ရံၚ်စဵုကဵုအလုံမွဲဘ၀ညိ။
ရံၚ်ကဵုဂၠိၚ်သ္ၚောဲညိ။
ပိုဲတအ်ဂှ် နူဒှ်မၞိဟ်တေံလေဝ် မုဟွံပါကၠုၚ်ဒၟံၚ်ရ။
ချိုတ်အာပၠန်လေဝ် မုလေဝ် ကေတ်ဏာဟွံဂွံဒၟံၚ်ရ။
ဆဂး ပိုဲပသေဟ်စွံလဝ်ဂှ် အာဲ ယၟုခိုဟ် ပိုဲရ။
ယၟုခိုဟ်မိက်ဂွံကဵုသေဟ်ၜက်ဏောၚ်မ္ဂး ကမၠောန်လဵုဒးကၠောန်ကၠာ ၊
ကမၠောန်လဵုကိစ္စဇၞော်ဂှ် ပါ်ပဲါဒးကၠုၚ်ရောၚ်။
ဘ၀ဇကုလေဝ် နကဵုၚုဟ်မးနွံနွံ တတ်ထပါ်လေပ်ကၠုၚ်ရောၚ်။
ၚုဟ်မးအခိၚ်လေဝ် စွံလေပ်ကၠုၚ်ရောၚ်။
လက်ကရဴအိုတ် မၞိဟ်တၞောဝ်ခိုဟ်ခိုဟ်တအ်ဂှ် ရိုဟ်ရိုဟ်တ္ၚဲ ကတ်လ္ၚတ်ဒၟံၚ်လၟိုန်ရောၚ်။
ညးလ္ၚဵုတအ် ဘာတုဲဟဏအ် ကမၠောန်ကတ်လ္ၚတ်ဂှ် ဒိုအ်ထောံဟဂှ်လေဝ် နွံ။
ညံၚ်လ္ၚဵု လုပ်ကမၠောန်တုဲ ဟွံဆက်ကတ်လ္ၚတ်ရလေဝ် နွံရ။
ညးလ္ၚဵုပၠန် ဆက်တိုန်ဒၟံၚ်ဗတောန်မွဲတုဲမွဲရ။
တိုန်တန်ဗတောန်ကဵုကတ်လ္ၚတ်ဟွံတုပ်ရ။
တိုန်တန်ဗတောန်ဂှ် သွက်ဂွံဂွံတဆိပ်ကြာ မွဲတုဲမွဲဓဝ်ရ။
ကတ်လ္ၚတ်ဂှ် သွက်ဘဝဇကုဂှ် ဂွံတောတက် ဂွံဗက်အခေတ်ဂတာပ် ဆက်ကတ်လ္ၚတ်ဒၟံၚ်လၟိုန်ရောၚ်။
ဘဝဇကု ညံၚ်ဂွံတောတက်နူ နူကဏေအ်တေံထေက်ရောၚ်။
ပရေၚ်ပညာကီု ၊
ပရေၚ်လညာတ်ညာဏ် ကီု ၊
ဒ္ဂေတ်ပဋိပတ်ကီု စိုတ်စရိုတ်ကီု ၊
ပရေၚ်ဆက်ဆောမ်ကီု ၊
ဒးခိုဟ်တိုန်လၟိုန်ထေက်ရောၚ်။
ဂွံခိုဟ်မာန်ဂှ် ကတ်လ္ၚတ်ဒၟံၚ်လၟိုန်ညိ။
သွက်ဘဝဇကု ဂွံတောတက်ဂှ် ဂစာန်ဒၟံၚ်လၟိုန်ညိ။
ကသပ်လညာတ်ညာဏ်တၟိတၟိတအ် ညံၚ်ဂွံဂွံဂၠာဲညိ။
ဂွံဂွံကသပ်ခိုဟ်ခိုဟ်တအ်ဂှ် ဒးကလၚ်ဂလာန်ညးသအာၚ်ကီု၊
ဂလာန်ပွဳပွူကီု ဒးကလၚ်ကတ်လ္ၚတ်ထေက်ရ။
ပြဒ္ဒညာဒှ်ကၠုၚ်မ္ဂးလေဝ် ညံၚ်ဂွံသောၚ်ကလးကေတ်ကေတ်လေပ် ပကတ်ပကေၚ်ညိ။
စိုတ်ကတ်လ္ၚတ်ဟွံမွဲမ္ဂး ကတ်လ္ၚတ်ဟွံဂွံရ။
စိုတ်ကတ်လ္ၚတ်နွံမ္ဂး နူညးဍောတ်ကီု နူညးဇၞော်ကီု ကတ်လ္ၚတ်ဂွံမာန်ဒၟံၚ်ရ။
တၞောဝ်စိုတ်ခိုဟ်မှ ဇၞော်မောဝ်တုဲ ဒှ်တသိုခ် ၊
တောတက်တုဲ ဒှ်တသိုခ် ၊
အံၚ်ဇၞးတုဲ ဒှ်တသိုခ်ရ။
ဇၞော်မောဝ်ဒၟံၚ်တုဲ ဟွံဒှ်တသိုခ်မ္ဂး ၊
တောတက်တုဲ ဟွံဒှ်တသိုခ်မ္ဂး ၊
အံၚ်ဇၞးတုဲ ဟွံဒှ်တသိုခ်မ္ဂး ဖဵုဟွံမွဲရ။
သွက်ဂွံဒှ်တသိုခ်ဇၟာပ်ဇၟာပ်အရာဂှ် တၞောဝ်စိုတ်ညံၚ်ခိုဟ် ပကတ်ပကေၚ်စိုအ်။
တၠဂုဏ်ဇ၀န(ခဠာတ်) ၂၀ ၁၁ ၂၀၂၄