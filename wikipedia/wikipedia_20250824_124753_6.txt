ၜဳဗတာင် ဂှ် ဒှ်ၜဳ မဇွောဝ်စှ်ေကၠုင် နူတမ် ဒေသဒဵု သေံဇၞော် လပါ်သၠုင်ကျာတုဲ တတ်စှ်ေကၠုင် ရးဇၞော်ဗဂေါ စဵုကဵုစိုပ် ပ္ၚံက်ၜဳမုတ္တမတုဲ ဍာ်ၜဳဂှ် ပြိုဟ်လုပ်အာ ပ္ဍဲၜဳဇၞော်ဘင်္ဂလာရ။
ၜဳဗတာင်ဂှ် နွံဇမၠိင် ၂၆၁ တိုင် ၄၂၀ ကဳလဝ်မဳတာ တုဲ နူကဵု ရးဗဂေါဂှ် ဇွောဝ်စှ်ေဒၟံင် ပ္ဍဲဒေသတိဗလးရ။
ပၞောဝ်ကဵု ၜဳဂမၠိုင် မနွံ ပ္ဍဲ ကၟိန်ဍုင်ပံင်ကောံဗၟာဂှ် ၜဳဗတာင်ဝွံ ဒှ်ၜဳဂၠိင်အိုတ် မရနုက် ကုပန်။
ၜဳယှိုယ်၊
ကြုင်သာပြတအ်ဂှ် ဒှ်ၜဳ ကေုာံ ကြုင် မဇွောဝ်ပြိုဟ်လုပ် အပ္ဍဲ ၜဳဗတာင်ရ။
ဍုင်ယှိုယ်ကျေန်၊
ဍုင်မဒေါက်၊
ဍုင်ဇြပ်သိမ်တအ်ဂှ် နွံဇိုင် ၜဳဗတာင်တုဲ နွံကဵု ဂၠုင်ဗဒေါအ်အိုတ်ရ။
ပ္ဍဲအခိင်တမၠာ ခေတ်ဂၠံင်ကွဳစက် ဟွံမဲဏီတေအ်ဂှ်မ္ဂး ၜဳဗတာင်ဝွံ ဒှ်ဇဟက်ပလံင်ဗစိုပ် အဓိက အကြာ ဒေသ ရးဗဂေါ ကဵု တွဵုရးဍုင်မန်ရ။
ၜဳဗတာင် လပါ်သၟဝ် ၜိုတ် ၂၅ တိုင် ၄၀ ကဳလဝ်မဳတာ ဂှ် ဍာ်ဇွောဝ်ဒၟံင် ကၠိုဟ်သၞာံတုဲ သကုတ်လပါ် ၜိုတ် ၅၅ တိုင် ၉၀ ကဳလဝ်မဳတာ ဂှ် ဆပ္ဍဲအခိင်ဗြဲ ပိဂိတုဟေင် ဍာ်ဇွောဝ်ခိုဟ်ဟ် ဂၠုင်အာကၠုင်ဂွံရ။
ၜဳဗတာင်ဂှ် ၜိုန်ရ ဟွံဒှ်အရီုအဗင် သွက်ဂွံတဵုလွဳ ဗီုကဵု သြောအ် သၞေဝ်တအ်ကီုလေဝ် ပ္ဍဲအခိင်ဗြဲ သွက်ဂွံဖျေဟ်ဆု နူဒဵုဗဂေါ ဒှ်အရီုအဗင် တၟာဂလိုင်ရ။
ၜဳဗတာင် ဝွံ အခိင်ကိုပ်ကၠာတေအ် ဟိုတ်နူ ကဍာ် နွံဂၠိုင်တုဲ ညးကော်စ ၜဳဗတာင်။
ကဍာ် မန်မကော်ဒၟံင် လၟုဟ်ဂှ် အခိင်တမၠာတေအ် မန်တအ် ကော်စ ကပံက်ဗတာင် ဝါ ကဗတာင်။
နူကဵု ယၟုမန် ဗတာင် ဂှ် ဗၟာပ္တိတ် ရမ္သာင် စစ်တောင် တုဲ ယၟုဏအ် ပြာကတ်ဒၟံင် စဵုကဵု အခိင်လၟုဟ်ရ။
ဟိုတ်နူ အသိင်ရမ္သာင်ဗၟာ စစ်တောင် ဂှ်တုဲ ညးလ္ၚဵုကော်စ ၜဳသတိုင်။