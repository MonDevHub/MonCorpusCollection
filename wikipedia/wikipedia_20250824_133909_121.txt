လက္ချန်ကၟေက်ကရောန်နွံဂၠိုၚ်မံၚ်တုဲ သ္ဂောံကလေၚ်ပံၚ်ဒြဟတ်ပရေၚ်ဍုၚ်ကွာန် မွဲပဠောပ်ဓဝ်ပၠန် ဝါတ်ဒၟံၚ်ရ။
ဟိုတ်ဒှ်သာ်ဂှ်ရ ကာလလၟုဟ်ဝွံ အလုံကောန်ဂကူပိုဲသီုဖအိုတ် သွက်ဂွံပံၚ်ကောံညးသ္ကံဂှ် ကိစ္စဇၞော်ဒၟံၚ်တုဲ မၞိဟ်အာက္ဍိုပ်ကၟိန်ဍုၚ်ဂှ် စေဲါစပ်ဗော်ပါတဳ၊
စေဲါစပ်ဝါဒ၊
စေဲါစပ်အတ္တ ကဵုဗက်စဆန္ဒ ဂတိတံဂမၠိုၚ် ဒးသ္အးဇ္ၚးကၠေံတုဲ မၞိဟ်အာက္ဍိုပ်ကၟိန်ဍုၚ်တပ်ပ်မွဲ ဒးကဵုဒှ်ရ။
လ္ပါ်ပရေၚ်ဍုၚ်ကွာန်ဂှ်လေဝ် ဒးကၠိုဟ်လဝ် ဇြိုဟ်ဟ်နက်က်ရ။
ပ္ဍဲကၟိန်ဍုၚ်ပိုဲဏံ ဂကူဂမၠိုၚ် ပါတဳပရေၚ်ဍုၚ်ကွာန်ဂမၠိုၚ်၊
ဂကောံဂမၠိုၚ်ကေုာံတၚ်ဒုၚ်ကေတ်ဓရ် ပတှ်ေဂမၠိုၚ် ကဵုပရေၚ်ဂကောံမၞိဟ်တံဂှ် တီကေတ်လဝ်သၠေက်က်သၠံၚ်ၚ်သောဲသောဲဗြောဲဗြောဲမ္ဂးခိုဟ်ရ။
သယံဇာတ နတိတ်ဒၟံၚ်လ္တူတိသၟဝ်တိကေုာံ နူဗလးၜဳတံဂှ်ကီု၊
ရုၚ်ကမၠောန်ဂမၠိုၚ်ကီု ပရေၚ်ပိုန်ဒြပ်နာနာ ဗီုမလေပ်နွံကဵု ၚုဟ်မး ပ္ဍဲပထမဝဳရေၚ်ဍုၚ်ကွာန် မမံက်ဂတဝ်ဒၟံၚ် လ္ပါ်အာယှသ္ကုတ်ဒိုဟ်အဂၞဲဏံဂှ် နအလဵုဇကု ဒးတီကေတ်လဝ် တၚ်ဏှ်စိစိပေါတ်ထေက်ရ။
နဲသာ်ဏံမှ စပ်ကဵုပရေၚ်ဍုၚ်ကွာန်အတိက်၊
ပစ္စုပ္ပန်၊
အနာဂတ်တံ ၜတ်ကၞာတ်ကေတ်တုဲ မၞုံကဵုအသဝ်ဂုဏ် စိုန်သ္ကီု ပ္ဍဲအရာပြုပြေၚ်ဖျေံသ္ဂုတ်သွာတ်မာန်၊
လဟဵုဒက်ပ္တန်ကၟိန်ဍုၚ် ခေတ်ဇၟောဝ်ဍာ်မာန်ရ။
ပ္တန်ဇြဟတ် စဵုဒၞာ (သွက်ဂွံစဵုဒၞာ)ဂှ်လေဝ် မ္ဒးဓဇက်ကဵုမာန်ကီုရ။
ဒက်ပ္တဴသိုၚ်ခၞံပ္တန်အာ ပ္ဍဲကၟိန်ဍုၚ်ဇကုမာန်တုဲ အဓိကပိုန်ဒြပ်မတိတ်ဒၟံၚ် ပ္ဍဲကဵုကၟိန်ဍုၚ်ပိုဲဂှ် ဒှ်သြောံသ္ၚုရတုဲ သွက်ဘဝရဲသၟာဗ္ၚသၟာကမၠောန်တံ ဂွံဍိုပ်ဍဴတဴတက်တိုန်ဂှ် ဒးပံက်ဂၠံၚ်လးကဵုဍာန်မာန်ရ။
ပဲါနူဂှ် လ္ပါ်ပရေၚ်ပိုန်ဒြပ် မပ္တံကဵုသွံရာန်လှာဲဂတး ပၠောပ်ဗၞိက်ပ္တိတ်ဗၞိက်အပ္ဍဲဍုၚ် မ္ၚးဍုၚ် ရုၚ်ကမၠောန် ရုၚ်စက် ဒက်ပ္တန်တုဲ ဂွံဒုၚ်စသိုၚ်အာ ပ္ဍဲပရေၚ်ပိုန်ဒြပ်ဗၠးဗၠးၜးၜးမာန်ဂှ် ဒးဖန်ဖက်ကဵုမာန်ရ။
လ္တူ္မတုဲ ကၠုၚ်တေံဂှ် ကံက်သုၚ်စောဲအာတၚ်ဏှ်ကြက်ရိုဟ်ဍေံမ္ဂး တရဴအနာဂတ်ကၟိန်ဍုၚ်ပိုဲ ပၞော်ဗ္တၚ်ဍေံ ဖဲါပံက်ကၠုၚ်ကဵုဝၚ်တၟိမွဲကဏ္ဍမတွံဂး ပရေၚ်ဍုၚ်ကွာန် ပရေၚ်ပၞာန် ပရေၚ်ပိုန်ဒြပ်၊
ပရေၚ်အုပ်ဓုပ်တံဂမၠိုၚ် ဂွံမံက်ဂတဝ်ကၠုၚ်ရ။
မၞိဟ်တၟိ စိုတ်တၟိစိုပ်ကၠုၚ်အခေတ်တၟိ ဒှ်ကာလသာမယ သွက်ဂွံဒက်ပ္တန်ဍုၚ်တၟိရတုဲ ဟွံဒရုဲကဆံၚ်မၞိဟ် ဟွံဒရုဲ၊
ဂကူဘာသာ ဟွံဒးရုဲ အလေံအထ၊
ဟွံဒးရုဲမသဂကူလဂွံကဵု ကမၠောန်ဒတုဲဖဵု သွက်ကၟိန်ဍုၚ် သွက်ကောန်ဂကူဟီုတှ်ေ ပံၚ်ကောံကဝါ်ဒတောဲအာ ညးသ္ကံထေက်ရ။
ဆဂး မၞိဟ်မၞုံတဴကဵုလညာတ်သၠဲလး၊
မၞုံတဴကဵုစိုတ်ဓါတ်ပြဲ အသဝ်ဂုဏ်၊
အစောန်စရာဲ၊
စိုန်သကီုတဴ လ္တူစၚ်ပရေၚ်ဍုၚ်ကွာန်၊
ပရေၚ်တိဍာ်ပထဝဳ၊
ပရေၚ်ပိုန်ဒြပ်တံဂှ် ထေက်ကဵုဒးဂွံအခေါၚ် ကဵုဂွံလုပ်ပြာပ်ကေတ်စိုပ်ဒၞာဲခုၚ် ပဵုနူကဵုရဲအစောဲအတ္တ အစေဲါဂိုဏ် ဗက်စဆန္ဒာဂတိတံဂှ်ဏီရ။