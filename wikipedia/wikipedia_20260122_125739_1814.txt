ပုညကြိယာဝတ္ထု(၁၀)သာ်

ဒါန

သဳလ

ဘာဝနာ

အပစာယန

ဝေယျာဝစ္စ

ပတ္တိဒါန

ပတ္တာနုမောဒါန

ဓမ္မဿဝန

ဓမ္မဒေသနာ

ဒိဋ္ဌိဇုကမ္မ - မဒှ်ရ။

အဓိပ္ပါယ်ပုညကြိယာဝတ္ထု(၁၀)သာ်

ဒါန - ပွမသၠးပွးကဵုဒါန်ပိုန်ဒြပ်အရပ်အရာတၞဟ်တၞဟ်သာ်။

သဳလ - ပွမဒ္ဂေတ်မင်မွဲကာယပါင်စိုတ်-သဳ(၅), သဳ(၈), သဳ(၉)။

ဘာဝနာ - ပွမဇၞော်ပၟဝ်တဴ မပ္တံကဵုဥပါဒါနက္ခန္ဓ(၅)ပြကာဂမၠိုၚ်။

အပစာယန - ပွမသ္ပရှ်ေသှ်ေရဴဂဴ ပ္ဍဲဂုဏ်အနန္တ(၅)ပြကာဂမၠိုၚ်။

ဝေယျာဝစ္စ - ပွမပ္တုဲဝတ်ဇၞော်ဝတ်သၟတ် လ္တူအနန္တဂုဏ်ဂမၠိုၚ်။

ပတ္တိဒါန - စရၚ်ဓရ်ကုသဵုဇကုမကၠောန်လဝ် ပွမဇိုန်ပိုန်ကဵုသတ္တံ။

ပတ္တာနုမောဒန - ပွမဒုၚ်သာဓု မိပ်စိုတ်ကုသဵုညးမွဲသ္အာၚ်။

ဓမ္မဿဝန - ပွမက္လၚ်ပၚ်မှိၚ်ဓရ်၊ ပွမတက်ကျာပရောဓရ်။

ဓမ္မဒေသနာ - ဗၞတ်မသၟဟ်အစောံ ပွမဟီုတွံ, စၞောန်ထ္ၜးကဵုဓရ်။

ဒိဋ္ဌိဇုကမ္မ - ပွမဒုၚ်ဂိုၚ်ကေတ် ကွေတ်မဍာံစၟတ်။

ပုညကြိယာဝတ္ထု(၁၀)သာ် ပံၚ်ခ္ဍန်ကၠေံမ္ဂး နွံတဴ(၃)သာ်

ပတ္တိဒါန, ပတ္တာမောဒန - ပါလုပ်အပ္ဍဲ "ဒါန"ရ။

အပစာယန, ဝေယျာဝစ္စ - ပါလုပ်အပ္ဍဲ "သဳလ"ရ။

ဓမ္မဿဝန, ဓမ္မဒေသနာ, ဒိဋ္ဌိဇုကမ္မ - ပါလုပ်အပ္ဍဲ "ဘာဝနာ"ရ။

ဖဵုဒါန၊ သဳလ၊ ဘာဝနာ (ဝါ) ဖဵုပုညကြိယာဝတ္ထု (၁၀)သာ်

ဖဵုဂွံသၠးပွးဒါန, ပတ္တိဒါန, ပတ္တာနုမောဒန ကုသဵုဂမၠိုၚ်။

ပတ္တိဒါန ကေုာံ ပတ္တာနုမောဒနဂှ် ဟိုတ်နူတၞီလုပ်ပ္ဍဲကဵုဒါနဂှ်ရ၊ က္လိဂွံဖဵုလေဝ် တုပ်ကဵုဒါနကုသဵုရ။ ဖဵုဒါနကုသဵု(၅)သာ် -

မၞုံကဵုအာယုက်မဂၠိၚ်။

မၞုံကဵုရုပ်သာ်စရာဲကျာ်သြဳ။

ဍိုက်ပေင်ကဵုတသိုက်စိုတ်, တသိုက်ကာယၜါပြကာ။

ဍိုက်ပေင်ကဵုတွဳဝါရနာံမြိုၚ်, ကောန်ကွး, ကောန်ရဲတဲခွာ။

ဍိုက်ပေင်ကဵုပၟိက်စိုတ်, ဂွံတဴအလဵုအသဳအရာဗွဲမဂၠိုၚ်။

ဖဵုဂွံဒ္ဂေတ်သဳလ, အပစာယန, ဝေယျာဝစ္စကုသဵုဂမၠိုၚ်။

အပစာန, ဝေယျာဝစ္စဂှ် ဟိုတ်နူတၞီပါလုပ်ပ္ဍဲကဵုသဳလဂှ်ရ၊ ကလိဂွံဖဵုလေဝ် တုပ်ကဵုသဳလကုသဵုရ။ ဖဵုသဳလ(၅)သာ် -

ပွမဂၠာဲသ္ၚဳတဴပိုန်ဒြပ် ဗွဲမဗဗွဲဓရ်မ္ဂး ကလိဂွံပိုန်ဒြပ်လောဲသွာ။

ပွမၞုံကဵုပရိုၚ်ဂုဏ်မြမောဝ်ဒယှ်တှ် နူပန်ဒိုဟ်ဒ္စါံကၠၚ်။

ကာလမဒးပြာပ်လုပ်လဒေါဝ်ပုရိသာတ်ပန်မ္ဂး ဟွံမွဲကဵုပွမဒးရောံဓညဂွံဒစိုင်, ဂံင်လုပ်ဗွဲမဂံင်သ္ကာ။

ညောန်ကြပ်ကဵုမ္ဒးစုတိမ္ဂး ဟိုတ်နူနိမိတ်ခိုဟ်တၟးပြာကတ်ကၠုၚ်ဂှ်ရ ပွမဂွံစုတိသီုဟွံဝိဝိၚ်ဟိုတ်မာဲ။

စုတိတုဲ ပွမဂွံအာက္တဵုဒှ် ပ္ဍဲဘုံသွဝ်(၆)ဘုံ မပြဲပြဲရောင်။

ဟိုတ်ဂှ်ရ ဖဵုအပစာယန, ဝေယျာဝစ္စ(၅)ပြကာလေဝ်ဒှ်ရ။

ဖဵုဂွံဇၞော်ပၟဝ်ဘာဝနာကုသဵု ကေုာံ ဓမ္မဿဝန, ဒိဋ္ဌိဇုကမ္မဂမၠိုၚ်

ဓမ္မဿဝန, ဓမ္မဒေသနာ, ဒိဋ္ဌိဇုကမ္မတံဂှ် ဟိုတ်နူမတၞီပါလုပ်အပ္ဍဲဘာဝနာစိ ဘာဝနာကုသဵုဟေင် မဒှ်ရ။ ဘာဝနာကုသဵုမ္ဂးဂှ် -

သမထ ဘာဝနာကုသဵု။

ဝိပဿနာ ဘာဝနာကုသဵု နွံ(၂)ပြကာရ။

သမထဘာဝနာကုသဵုဍိုက်ပေင်တဴမ္ဂး ပ္ဍဲဘုံဗြီုမၞုံတဴကဵုအာယုက် လုကဴမဟာကပ်ဂမၠိုၚ်ဂှ် ကလိဂွံအာက္တဵုဒှ်တုဲ ဒုၚ်စသိုၚ်တသိုက်ဗြီုရ။

ဝိပဿနာဘာဝနာကုသဵုဍိုက်ပေင်တဴမ္ဂး ကလိဂွံအာစိုပ်ဒဒှ်ပူဂဵုအရဳဂမၠိုၚ်ရ၊ ယဝ်အာစိုပ်ပူဂဵု​သောတာပန်မ္ဂး ဗၞတ်(၇)ဘဝ၊ ဒုၚ်စသိုၚ်ဒဒိုက်ဗျု, ယဲ, ချိုတ် ဒဒိုက်ဝဋ်သံသာတုဲ အာစိုပ်နိဗ္ဗာန်ရ။ ယဝ်အာစိုပ်ဒဒှ်ပူဂဵုသကဒါဂါမ်မ္ဂး ဗၞတ်(၂)ဘဝ ဒုၚ်စသိုၚ်ဒဒိုက်ဗျု, ယဲ, ချိုတ် ဒဒိုက်ဝဋ်သံသာတုဲ အာစိုပ်နိဗ္ဗာန်ရ။ ယဝ်အာစိုပ်ဒဒှ်ပူဂဵုအနာဂါမ်မ္ဂး ပ္ဍဲဘုံမၞိဟ်ဘုံသွဝ်မတ္ၜန်တ္ၜောဲတဴကဵုဒဒိုက်ဂမၠိုၚ်ဂှ် သီုကဵုဟွံဒးက္တဵုဒှ်တုဲ ကလိဂွံအာက္တဵုဒှ်ပ္ဍဲဘုံဗြီု စဴအာပရိနိဗ္ဗာန်ရောင်။ ယဝ်အာစိုပ်ဒဒှ်ပူဂဵုတၠအရှန်မ္ဂး ပ္ဍဲဘဝဝွံဟေင် လ္အိတ်အာယုက် မတွံဂးတသိုက်သန္တိသုခ စဴအာစိုပ်ဍုၚ်ဇၞော်နိဗ္ဗာန်ရ။

ပတ္တိဒါနကုသဵု ဖဵုဇကုမကၠောန်ပ္တုဲလဝ်ဂမၠိုၚ် ပွမပါ်ပရအ်ဇိုန်ပိုန်ကဵုညးသ္အာၚ်မ္ဂးဂှ် အိုတ်အာ, ယအ်အာရောင်ဟွံမွဲရ။ ဥပမာ-ယြဴၚ်ပူဂဵုမွဲ ဗွဲကိုပ်ကၠာ စံၚ်ဗဂဵုဍေန်လဝ်ပၟတ်တိုၚ်သ္ဍဴ(ပၞာၚ်သ္ဍဴ)ရ။ ပၟတ်တိုၚ်သ္ဍဴ နူကဵုလ္ၚီတေံ ၜိုန်ရကၠုၚ်စံၚ်ဍေန်စၠောံဏာကီုလေဝ် ညံင်ရဴပၟတ်တိုၚ်သ္ဍဴကိုပ်ကၠာမွဲဂှ် ဟွံမွဲကဵုပွမယအ်, ဟွံမွဲကဵုပွမအိုတ်အာကီု၊ အတိုၚ်ပကတိဟေင် ဂဵုတၟးခၠၚ်တဴဒၟံၚ်ရ။ ပဵုတုဲလျးပၟတ်တိုၚ်သ္ဍဴဂမၠိုၚ် တၟးပြာကတ်အိုတ်ရ။

ကလေင်ကေတ်လဝ် နူ "

"