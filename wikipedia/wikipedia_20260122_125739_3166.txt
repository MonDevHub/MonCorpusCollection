သၠပတ်ပထမကဝ် ၁၉

သၠ​ပတ်​ပ​ထ​မ​ကဝ် ၁၉

၁

ကလုတ်အကာသၜါဇကုတံဝွံ ပ္ဍဲအခိၚ်သၟဝ်တ္ၚဲ စိုပ်ကၠုၚ်ပ္ဍဲဍုၚ်သောဝ်ဍောမ်ရ။ လဝ်တဝွံ ဂဇံဒၟံၚ်ပ္ဍဲပါၚ်တရၚ်ဍုၚ်မ္ဂး၊ ညာတ်ညးတံဂှ်တုဲ၊ ညံၚ်ဂွံဝါၚ်ဒုၚ်တလုၚ်ဂှ် က္တဵုတုဲ၊ ဖျေံက္ဍိုပ်ဒဵုကဵုတိမ္ဂး၊

၂

နာဲအဲဍိက်တံ၊ လုပ်ပ္ဍဲသ္ၚိဍိက်တဳလပိုန်တံတုဲ မံၚ်အလုံမွဲဗ္တံအိုတ်ညိ။ ကြာတ်ဇိုၚ်အိုတ်ညိ။ က္တဵုနူဂယးပြဟ်တုဲ က္ညအာအိုတ်ညိ သာ်ဝွံ ဟီုရ။ ကလုတ်အကာသတံဝွံ၊ ပိုဲညးဝွံ ဟွံလုပ်၊ အလုံမွဲဗ္တံမံၚ်ပ္ဍဲဂၠံၚ်ရောၚ် သာ်ဝွံ ဟီုၜိုန်ဒှ်ကီု၊

၃

ဟိုတ်မကသံကၟဝ်ဗွဲမလောန်ဂှ်၊ မွဲဝါပၠန်ကလေၚ်ပ္ဍဲဒမံၚ်လဝ်တတုဲ၊ လုပ်အာပ္ဍဲသ္ၚိညးအိုတ်ရ။ လဝ်တဝွံ သွက်ညးတံပဒှ်ပေါဲတုဲ၊ ဇြုၚ်ကွာၚ်ဟွံမွဲကွဲမ္ဂး၊ ညးတံစအိုတ်ရ။

၄

ကၠာညးတံဟွံတိက်ဏီဂှ်၊ မၞိဟ်တြုံဍုၚ်သောဝ်ဍောမ်ဇၞော်ဍောတ်၊ ညးမကၠုၚ်နူဇၟာပ်အရာပ်အိုတ်သီုတံဝွံ ဗိုၚ်ကၠောံသ္ၚိတုဲ၊

၅

ကော်လဝ်တမ္ဂး၊ ဗ္တံတ္ၚဲဝွံ ညးမလုပ်သ္ၚိမၞးတံဂှ် မူဒၞာဲမနွံရော။ ပိုဲညးသၟိက်ဂွံဆက်ဆံကဵုညးတံဂှ်ဒှ်တုဲ၊ ကဵုတိတ်ပ္ဍဲဇရေၚ်ပိုဲညးရ သာ်ဝွံ ဟီုအိုတ်ရ။

၆

လဝ်တဝွံလေ တိတ်မ္ၚးတရၚ်ပ္ဍဲဇရေၚ်ညးတံတုဲ၊ ပ္ဍဲလက်ကရဴဇကုကၟာတ်တရၚ်တုဲမ္ဂး

၇

ကောံဒေံတံဝွံ အဓမ္မ သာ်ဝွံဂှ် လ္ပပအိုတ်ညိ။

၈

ပ္ဍဲအဲကောန်ဗြဴဟွံဆက်ဆံကဵုမၞိဟ်တြုံနွံၜါရ။ ညးတံဂှ် ပ္ဍဲဇရေၚ်မၞးတံအခေါၚ်ဂွံပ္တိတ်နၚ်၊ ကဵုအိုတ်ညိ။ ပ္ဍဲညးတံဆသၟိက်ဂွံပပအိုတ်ညိ။ ပ္ဍဲမၞိဟ်ဝွံတံဂှ် လ္ပပမွဲသာ်အိုတ်ညိ။ ဟိုတ်မ္ဂးဂှ်၊ ညးတံဝွံ ပ္ဍဲသမၞိၚ်ကၟီသ္ၚိအဲဂှ် ဒီုဒက်ဒၟံၚ်ရ သာ်ဝွံ၊ ဒုၚ်ဂုန်ၜိုန်ဒှ်ကီု၊

၉

ညးတံဝွံ ဆုတ်ရ သာ်ဝွံ ဟီုအိုတ်ရ။ မွဲဝါပၠန်ဂှ်လေ၊ မၞးဝွံ တၞဟ်နသၟိက်ဂွံမံၚ်တၟုဲဆစိုပ်ကၠုၚ်ကီု၊ ဒးပတလသၞောဝ်ရောၚ်ဟာ။ လၟုဟ်ဝွံ လောန်နူမပ္ဍဲညးတံဂှ်၊ ပ္ဍဲမၞးပွမကြံဂှ် ပဗွဲမလောန်ရောၚ် သာ်ဝွံ ဟီုမ္ဂး၊ ဍိဝ်ဍိုက်လဝ်တဗွဲမလောန်တုဲ၊ တၞဟ်နသၟိက်ဗာ်ကရေက်ဝးပ္ကဝ်တရၚ်ဂှ် ကြပ်ကၠုၚ်အိုတ်ရ။

၁၀

ပ္ဍဲကာလဂှ် ကလုတ်အကာသတံဝွံ ပၠးတဲမ္ဂး၊ အပ္ဍဲသ္ၚိပ္ဍဲဒၞာဲဇကုတံမမံၚ်ဂှ် တံၚ်ပၠုပ်လဝ်တတုဲ ကၟာတ်တရၚ်အိုတ်ရ။

၁၁

ညးမနွံဇရၚ်တရၚ်သ္ၚိဇၞော်ဍောတ်တံဂှ် တၞဟ်နသၟိက်ကဵုမတ်ကၠက်ဂှ် ကဵုဒန်တုဲ၊ ညးတံဝွံ ဂၠာဲတရၚ်မ္ဂး၊ စိုပ်ဒဒှ်မဍောၚ်ၜိုတ်အိုတ်ရ။

၁၂

ကလုတ်အကာသတံဂှ်လေ၊ ပ္ဍဲဒေသဝွံ ညးမဆေၚ်ကဵုမၞးနွံဏီဟာ။ အပ္ဍဲဍုၚ်ကောန်တြုံကောန်ဗြဴဂမာန်ဆမနွံပ္ဍဲမၞးဂှ် ပလံၚ်ပ္တိတ်နူဒေသဝွံရ။

၁၃

ပိုဲညးဝွံ ဒးပလီုပလာ်ဒေသဝွံရောၚ်။ ဟိုတ်မ္ဂးဂှ်၊ ဒဒှ်ညးတံမလရိုအ်ဂတေဝ်ပ္ဍဲဂတကျာ်ထာဝရဇၞော်လောန်ဂှ်ဒှ်တုဲ၊ ညံၚ်ဂွံကဵုပလီုပလာ်ဒေသဝွံဂှ် ကျာ်ထာဝရဗလးနၚ် ပိုဲညးတုဲရ သာ်ဝွံ ဟီုကဵုလဝ်တအိုတ်ရ။

၁၄

လဝ်တတိတ်တုဲ ပ္ဍဲကဵုဂမာန်ဇကုညးမပံၚ်ဖေက်ကဵုကောန်ဗြဴဇကုတံဂှ်၊ က္တဵုအိုတ်။ တိတ်အာနူကဵုဒေသဝွံအိုတ်။ ဍုၚ်ဝွံဂှ် ကျာ်ထာဝရပလီုပလာ်ရောၚ် သာ်ဝွံ ဟီုၜိုန်ဒှ်ကီု၊ ဗီုခမက်ဝေၚ် သာ်ဝွံ ဂမာန်တံသၠေဟ်အိုတ်ရ။

၁၅

ကာလအသှိုန်မတိုန်ဂှ် ကလုတ်အကာသတံဝွံ ကဵုလဝ်တဒရက်တုဲ၊ မၞးဝွံ က္တဵုတုဲ၊ သမ္ဘာကဵုကောန်ဗြဴၜါမနွံပ္ဍဲဒေသဝွံ တံဂှ် ကေတ်ဏာရ။ သာ်ဂှ် ဟွံသေၚ်၊ စိုပ်ပ္ဍဲဒဒှ်မလီုလာ်ပ္ဍဲဒုဟ်ဍုၚ်ရောၚ် သာ်ဝွံ ၜိုန်မဟီုဂှ်၊

၁၆

ကာလညးမမၚ်လဇဒၟံၚ်ဂှ် ဟိုတ်ကျာ်ထာဝရမဆာန်ဍူဂှ် ကလုတ်အကာသတံဝွံ တံၚ်တဲညးကဵုသမ္ဘာညးကောန်ဗြဴညးၜါတံဂှ်တုဲ၊ ပလံၚ်ပ္တိတ်ဏာမ္ၚးဍုၚ်အိုတ်ရ။

၁၇

ကာလမစိုပ်မ္ၚးဂှ်၊ မၞးဝွံ တၞဟ်နသၟိက်ဂွံဂျိုၚ်လမျီုဂှ် ဒြေပ်ရ။ လ္ပကလေၚ်ရံၚ်လက်ကရဴ။ ပ္ဍဲဒေသတိမညဳလ္ပမံၚ်လးလး။ ဒြေပ်အာပ္ဍဲလတူဒဵု။ သာ်ဂှ် ဟွံသေၚ် စိုပ်ဟုံလေၚ်ရောၚ် သာ်ဝွံ ဟီုတဴရ။

၁၈

လဝ်တဂှ်လေ နာဲအဲဍိက်လ္ပဟီုသာ်ဂှ်ညိ။

၁၉

လၟုဟ်ဝွံ ဍိက်တဳလပိုန်ဝွံ ဂွံမုက်ဂတတဳလပိုန်တုဲရ ကဵုလမျီုအဲဍိက်လလံသွာတုဲ။ ပ္ဍဲအဲဍိက်ဂုန်ကရုတ်ဏာတဳလပိုန်မပဂှ် ဂၠိုၚ်ဗွဲမလောန်ရ။ ဗၠးဘဲတုဲ ဒြေပ်အာပ္ဍဲလတူဒဵုဟွံမာန်။ ဘဲမွဲမွဲဂှ် ဆဵုတုဲ ချိုတ်ရောၚ်ဂှ် ဂွိၚ်ဂွာဲရ။

၂၀

ရံၚ်ညိ။ ဍုၚ်ဂှ် ကြပ်ရ။ ဒြေပ်မာန်ရ။ ဍုၚ်ဍောတ်ဂှ် ဒှ်ကီုရ။ ဗၠးသဲတုဲ ကဵုဂွံဒြေပ်အာပ္ဍဲဒေသဂှ် ညိ။ တေံဍုၚ်ဝွံ ဍုၚ်ဍောတ်ဟွံသေၚ်ဟာ။ ဒြေပ်ပ္ဍဲဒေသဂှ်တုဲ ဂွံလလံသွာလမျီုရောၚ် သာ်ဝွံ ဟီုပ္တီရ။

၂၁

တေံညးဂှ်လေ ရံၚ်ညိ။ ပ္ဍဲအမှုဝွံဂှ်လေ၊ ညံၚ်အဲဂွံကလၚ်ဂလာန်မၞးဂှ်၊ ဟိုတ်မဒုၚ်ဂုန်သွက်ဍုၚ်ဂှ် အဲဟွံပလီု။

၂၂

ညံၚ်ဂွံဗၠးဘဲဂှ် ဒြေပ်အာပ္ဍဲဍုၚ်ဂှ် ဗွဲပရဟ်ရ။ ကၠာဟွံစိုပ်ဍုၚ်ဂှ် မူပွမွဲမွဲအဲပဟွံမာန် သာ်ဝွံ ဟီုရ။ ဟိုတ်နူဂှ် ဍုၚ်ဂှ် ခုတ်ယၟုဍုၚ်ဇောဝ်ရအိုတ်ရ။

၂၃

ကာလလဝ်တမလုပ်ဍုၚ်ဇောဝ်ရဂှ် ဒှ်အခိၚ်တ္ၚဲမတိုန်ပ္ဍဲလတူတိဇၞော်ရောၚ်။

၂၄

ပ္ဍဲကာလဂှ် ကျာ်ထာဝရဝွံ နူကဵုထာန်တဳလပိုန်ပ္ဍဲလတူအကာသဂှ် ဗြဲဂန်ဓိုက်ကဵုပၟတ်ဂှ် ကဵုဂူပ္ဍဲလတူဍုၚ်သောဝ်ဍောမ်ကဵုဍုၚ်ဂေါဝ်မောဝ်ရရ။

၂၅

တေံဍုၚ်တံဂှ်လေကီု၊ မွဲဂၠးဒေသခလံက်ဂှ်လေကီု၊ ဆမကၠုတ်တိုန်ပ္ဍဲတိဂှ်လေကီုကျာ်ပၠောတ်ဗ္ကပ်တဴရ။

၂၆

သမ္ဘာလဝ်တမ္ဂးဂှ်၊ ကလေၚ်ရံၚ်လက်ကရဴတုဲ ဒှ်အာတိုၚ်ၜိုဝ်ရ။

၂၇

အာဗြဟာမ်ဝွံ က္တဵုနူဂယးပြဟ်တုဲ၊ အာပ္ဍဲဒေသမဒတဴဒၟံၚ်ပ္ဍဲဂတကျာ်ထာဝရတုဲမ္ဂး၊

၂၈

မပ္တံကဵုဍုၚ်သောဝ်ဍောမ်ဍုၚ်ဂေါဝ်မောဝ်ရ တုဲ အလုံမွဲဂၠးဒေသခလံက်ဂှ် ရံၚ်မွဲတုဲ၊ ညံၚ်နဲယက်ပၟတ်ဖဴဂှ် ယက်အလုံမွဲရးတိုန်အာဂှ် ညာတ်တဴရ။

၂၉

သာ်ဂှ် ကာလကျာ်ဂမျိုၚ်မပလီုပလာ်ဍုၚ်မနွံပ္ဍဲခလံက်တံဂှ်၊ ကျာ်ဗှ်သၞာအာဗြဟာမ်ရ။ ကာလမပၠောတ်ဗ္ကပ် ဍုၚ်လဝ်တမမံၚ်တံဂှ်၊ နူကဵုဒမံၚ်မပၠောတ်ဗ္ကပ်ဂှ် ကျာ်ဗလးဏာလဝ်တတဴရ။

၃၀

လဝ်တဝွံ တိတ်အာနူဍုၚ်ဇောဝ်ရတုဲ၊ ကောံကုကောန်ဗြဴၜါမွဲစွံဂှ် မံၚ်ပ္ဍဲလတူဒဵုရ။ ပ္ဍဲဍုၚ်ဇောဝ်ရဟွံဂွံမံၚ်တုဲ၊ ကောံကုကောန်ဗြဴဇကုၜါမွဲစွံမံၚ်မံၚ်ပ္ဍဲဥမၚ်ရ။

၃၁

ကောန်ဗြဴဇၞော်ဝွံ၊ မပိုဲဗျုရ။ အတိုၚ်ဘာသာကောန်တိဇၞော်အိုတ်သီုတံဂှ်၊ တြုံမဂွံလုပ်ပ္ဍဲဇရေၚ်ပိုဲညးပ္ဍဲလတူတိဇၞော်ဆဟွံမွဲ။

၃၂

ကၠုၚ်အိုတ်။ ဖျုၚ်ဍာ်ဇဗျေတ်ကဵုမပိုဲညးအိုတ်စိုအ်။ မၚ်မွဲတၞောဝ်ဒတောဝ်မပိုဲညးတုဲ တိက်ကဵုညးအိုတ်စိုအ် သာ်ဝွံ ဟီုကဵုဒေံညးဂှ်ရ။

၃၃

ပ္ဍဲဗ္တံတ္ၚဲဂှ် ညးတံဖျုၚ်ဍာ်ဇဗျေတ်ကဵုမညးတံတုဲ၊ ကောန်ဇၞော်လုပ်တိက်ကဵုမညးရ။ ဒတိတ်ဒဒှ်ညးမတိက်ဂှ်လေကီု၊ ဒးတိတ်ဒဒှ်ညးမက္တဵုဂှ်လေကီု။ မညးဟွံတီ။

၃၄

ပ္ဍဲယးဂတဂှ် ညးဇၞော်ဂှ်လေ၊ လက္ကနေံဗ္တံအဲတိက်ကဵုမပိုဲတုဲရ။ ဗ္တံတ္ၚဲဝွံ မွဲဝါပၠန်ဖျုၚ်ဍာ်ဇဗျေတ်ကဵုညးအိုတ်စိုအ်။ မၞးဝွံ လုပ်တုဲ တၞဟ်နသၟိက်ဂွံမၚ်မွဲတၞောဝ်ဒတောဝ်မပိုဲဂှ် တိက်ကဵုညးရ သာ်ဝွံ ဟီုကဵုဒေံဇကုရ။

၃၅

ပ္ဍဲဗ္တံတ္ၚဲဂှ်လေ ညးတံဝွံ ဖျုၚ်ဍာ်ဇဗျေတ်မကဵုညးတံတုဲ၊ ညးဍောတ်ဝွံ လုပ်တိက်ကဵုမညးရ။ ဒဒှ်ညးမတိက်ဂှ်လေကီု၊ ဒးဒှ်ညးမက္တဵုဂှ်လေကီု၊ မညးဟွံတီ။

၃၆

သာ်ဂှ် ကောန်ဗြဴလဝ်တၜါတံဝွံ နကဵုမဇကုတံဂှ် ကေတ်ဒၟံၚ်ပ္တိသန္ဓိအိုတ်ရ။

၃၇

ကောန်ဗြဴဇၞော်ဝွံ သၠးဂဗ္ဘကောန်တြုံတုဲ ခုတ်ယၟုမဝ်ၜရ။ တေံညးဝွံ မဒှ်ကောန်ဂကူမဝ်ၜမနွံဒဵုကဵုတ္ၚဲဝွံရောၚ်။

၃၈

ကောန်ဗြဴဍောတ်ဂှ်လေ သၠးဂဗ္ဘကောန်တြုံတုဲ ခုတ်ယၟုၜေနာမ္မိရ။ တေံညးဝွံ မဒှ်ကောန်ဂကူအာမ္မောန်မနွံဒဵုကဵုတ္ၚဲဝွံရောၚ်။

နိဿဲ

ကလေင်ကေတ်လဝ် နူ "

"