သၠပတ်ပထမကဝ် ၂၀

သၠ​ပတ်​ပ​ထ​မ​ကဝ် ၂၀

၁

မွဲဝါပၠန်၊ အာဗြဟာမ်အာတရဴပ္ဍဲရးသမၠုၚ်ကျာတုဲ၊ မံၚ်အကြာဍုၚ်ကာဍေသှကဵုဍုၚ်သှုရမ္ဂး၊ ဒှ်မံၚ်တၟုဲပ္ဍဲဍုၚ်ဂေရာရ။

၂

ပ္ဍဲကာလဂှ် သမ္ဘာညးသာရာဝွံ ဒှ်ၝဲညးရ သာ်ဝွံ ဟိုတ်အာဗြဟာမ်မဟီုကဵုညးတၞဟ်သ္အာၚ်တံဂှ်၊ သၟီဇၞော်ဂေရာအၝိမလေက်ဝွံ ဗလးမၞိဟ်ဇကုတုဲ ကဵုကေတ်သာရာရ။

၃

ပ္ဍဲပယာံဗ္တံနကဵုမလ္ပံညာတ်ဂှ် ကျာ်ဂမျိုၚ်ဝွံ က္ညကၠုၚ်ပ္ဍဲဇရေၚ်အၝိမလေက်တုဲ၊ မၞးဝွံ ဒှ်မၞိဟ်ချိုတ်ရ။ ဟိုတ်မ္ဂးဂှ် မၞိဟ်ဗြဴမၞးမကေတ်ဂှ် ဒှ်သမ္ဘာညးရ သာ်ဝွံ ဟီုပၟိၚ်ရ။

၄

အၝိမလေက်ဝွံ ဟွံပံၚ်ဖက်ကဵုမၞိဟ်ဗြဴဂှ် ဏီဂှ်ဒှ်တုဲ၊ နာဲကျာ်အဲ၊ ဂကူမၞိဟ်သ္တပ်လ္ဂူဂှ် တဳလပိုန်ကောပ်ၝေတ်ရောၚ်ဟာ။

၅

ညးဝွံ ဒှ်ၝဲအဲ သာ်ဝွံ မၞိဟ်တြုံဟီုကဵုအဲဍိက်ဟွံသေၚ်ဟာ။ ညးဝွံ ဒှ်ဒေံအဲ သာ်ဝွံ မၞိဟ်ဗြဴဟီုဟွံသေၚ်ဟာ။ သူစရိုတ်မသ္တပ်လ္ဂူနွံတုဲ၊ နကဵုတဲမသ္အးဇ္ၚးအဲဍိက်ပပွဝွံတုဲရ သာ်ဝွံ ဟီုပ္တီရ။

၆

ပ္ဍဲလ္ပံဂှ် ကျာ်ဂမျိုၚ်ဂှ်လေ၊ သ္ဍာံရ။ မၞးဝွံ နကဵုသူစရိုတ်မသ္တပ်လဂူမပဂှ် အဲတီရ။ ညံၚ်မၞးဟွံဂွံလုတ်အာကဵုအဲဂှ် အဲဆဳဒနာမၞးရ။ သာ်ဂှ်ဒှ်တုဲ၊ အခေါၚ်ဂွံပံၚ်ဖက်ကဵုမၞိဟ်ဗြဴဂှ် အဲဟွံကဵု၊

၇

လၟုဟ်ဝွံ သမ္ဘာညးကလေၚ်ကဵုပ္ဍဲညးရ။ ညးဝွံ ဒှ်ပရဝ်ဖေတ်ရ။ သွက်မၞးညးဒုၚ်ဂုန်မ္ဂး၊ မၞးဝွံ ဂွံဂျိုၚ်လမျီုရောၚ်။ ဟွံကလေၚ်ကဵုမ္ဂး၊ မပ္တံကဵုမၞးတုဲ ညးမဆေၚ်ကဵုမၞးအိုတ်သီုတံဝွံ ချိုတ်ဨကန္တရောၚ် သာ်ဝွံ ဟီုပၟိၚ်ရ။

၈

နူဂယးပြဟ် အၝိမလေက်က္တဵုတုဲ၊ ကော်ဍိက်ဇကုအိုတ်သီုတံမ္ဂးဂှ်၊ ဟီုပၟိၚ်အရာသီုဖအိုတ်တံဂှ်တုဲ၊ တေံညးတံဝွံ ဖေက်ဗွဲမလောန်အိုတ်ရ။

၉

အၝိမလေက်ကော်အာဗြဟာမ်တုဲ၊ မၞးဝွံ မူပပ္ဍဲပိုဲညးရော။ ပိုဲညးဝွံ ပ္ဍဲမၞးမူဒုဟ်မွဲမွဲပတုဲ၊ မၞးဝွံ ပ္ဍဲအဲဂှ်လေကီု၊ ပ္ဍဲရးနဳဂီုဂှ်လေကီုဒုဟ်ဗွဲမဇၞော်ကဵုစိုပ်ရော။ မၞးဝွံ ပွဟွံဂေါဝ်ပဂှ် ပပ္ဍဲအဲရသွံ သာ်ဝွံ ဟီုတဴရ။

၁၀

မွဲဝါပၠန်အၝိမလေက်ဝွံ မၞးဝွံ မူပွညာတ်တုဲ ပသာ်ဂှ်ရော သာ်ဝွံ သၟာန်အာဗြဟာမ်မ္ဂး၊

၁၁

အာဗြဟာမ်ဝွံ၊ မၞိဟ်ဒေသဝွံတံဂှ် ဟွံဖေက်ကျာ်ဂမျိုၚ်၊ အကွက်သမ္ဘာအဲဍိက်ဂှ် ဂစိုတ်အဲဍိက် အိုတ်ရောၚ် သာ်ဝွံ ဟိုတ်အဲဍိက်မသၠေဟ်ဂှ် အဲဍိက်ပဒးသာ်ဂှ်ရ။

၁၂

ၜိုန်ဂှ်လေ ညးဝွံ ဒှ်ၝဲအဲဍိက်သ္ဍာံသၟတ်ရ။ ဒှ်ကောန်မအဲဍိက်ရ။ ဒှ်ကောန်မိဟွံသေၚ်။ ဒှ်သမ္ဘာအဲဍိက်ကီုရ။

၁၃

ကျာ်ဂမျိုၚ်ဝွံ ကော်အဲဍိက်နူသ္ၚိမတုဲ၊ ကာလမကဵုဂၚေၚ်အာဂှ် အဲဍိက်ဝွံ ဂုန်မၞးမဒးပပ္ဍဲအဲမ္ဂးဂှ် အဲဝွံ ဒဒှ်မဒှ်ဒေံမၞးဂှ်၊ မူဒေသမစိုပ်မွဲမွဲဂှ် ဒးဟီုရောၚ် သာ်ဝွံ ဗ္ကန်လဝ်ကဵုသမ္ဘာရ သာ်ဝွံ ကလေၚ်ဟီုရ။

၁၄

ပ္ဍဲကာလဂှ် အၝိမလေက်ဝွံ သဵု၊ ဂၠဴ၊ ဍိက်တြုံဍိက်ဗြဴတံဂှ် ကေတ်တုဲ ကဵုပ္ဍဲအာဗြဟာမ်ရ။ သမ္ဘာသာရာဂှ်လေ ကလေၚ်ကဵုရ။

၁၅

အၝိမလေက်ဂှ်လေ တိအဲဝွံ နွံဂတမၞးရ။ အတိုၚ်ပၟိက်မနွံဂှ် မံၚ်ညိ သာ်ဝွံ ဟီုပၟိၚ်ရ။

၁၆

ပ္ဍဲကဵုသာရာဂှ်လေ၊ သွက်မၞးကဵုပွံၚ်ဖွက်မၞးဂှ်၊ ညံၚ်ဂွံရာန်သွက်ဂွံဂြောပ်မုက်ဂမၠိုၚ်ဂှ်၊ ပ္ဍဲကဵုဒေံမၞးဂှ် အဲကဵုသြန်မွဲလ္ၚီတုဲရ သာ်ဝွံ အသံနွံတုဲ၊ ညးဝွံလေ ပ္ဍဲဇၟာပ်အရာအိုတ်သီုတံဂှ် ဂွံဒုၚ်ဝေတ်ဗ္တောန်ရ။

၁၇

အာဗြဟာမ်ဝွံ ဒုၚ်ဂုန်ကျာ်ဂမျိုၚ်တုဲ၊ ကျာ်ဂမျိုၚ်ဝွံ အၝိမလေက်ကဵုသမ္ဘာညးဍိက်ဗြဴညးဂမၠိုၚ်တံဂှ် ကဵုဗၠးနူယဲမ္ဂး၊ ညးတံဝွံ သၠးဂဗ္ဘကောန်အိုတ်ရ။

၁၈

ကၠာဂှ် ဟိုတ်နူဗြဴအာဗြဟာမ်သာရာဂှ်၊ကျာ်ထာဝရဝွံ ညးသ္ၚိအၝိမလေက်၊ ဆဗၞတ်မၞိဟ်ဗြဴမွဲဂှ် တၞဟ်နဟွံမိက်ကဵုကေတ်ပ္တိသန္ဓိတုဲ စဳရေၚ်တဴရောၚ်။

နိဿဲ

ကလေင်ကေတ်လဝ် နူ "

"