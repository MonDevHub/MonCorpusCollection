သၠပတ်ပထမကဝ် ၂၄

သၠ​ပတ်​ပ​ထ​မ​ကဝ် ၂၄

၁

အာဗြဟာမ်ဝွံ ဗျုတုဲ အယုက်မဇၞော်ဂၠိၚ်ရ။ ကျာ်ထာဝရဝွံ ပ္ဍဲဇၟာပ်အရာအိုတ်သီုမကဵုမ္ၚဵုပ္ဍဲညးတုဲရ။

၂

အာဗြဟာမ်ဝွံ ပ္ဍဲကောန်သ္ၚိဇကုအယုက်ဇၞော်တုဲ ညးမပဇမၞော်ဗာန္ဒာဂှ် ကော်မ္ဂး၊

၃

မၞးဝွံ ပ္ဍဲဗြဴကောန်ဂကူခါနာန်ရးအဲမမံၚ်တံဂှ် သွက်ကောန်အဲသမ္ဘာဟွံရုဲကေတ်တုဲ၊

၄

အာပ္ဍဲအဲရးအဲ၊ ပ္ဍဲကလောဝေါၚ်သအဲမ္ဂး၊ သွက်ကောန်အဲဣဇက်ဒးကေတ်သမ္ဘာရောၚ် သာ်ဝွံ၊ တဲမၞးစွံအသၟဝ်ဒဳအဲတုဲ၊ ပသက်သဳကဵုကျာ်ထာဝရ၊ တလအကာသတိဇၞော်ဂမျိုၚ်မ္ဂး အဲကဵုဒုၚ်သွဴရောၚ် သာ်ဝွံ ဟီုရ။

၅

ဍိက်ဂှ်လေ မၞိဟ်ဗြဴဝွံ ယဝ်ရဟွံမိက်ဗက်ကၠုၚ်ပ္ဍဲရးဝွံမ္ဂး ပ္ဍဲရးတလ အဲမတိတ်ကၠုၚ်ဂှ် အဲဍိက်ဒးကော်ဏာ ကောန်တလအဲရောၚ် သာ်ဝွံ သၟာန်တုဲ၊

၆

အာဗြဟာမ်ဝွံ ပ္ဍဲရးဂှ် လ္ပကော်ဏာကောန်အဲ၊ ပသတိရ။

၇

နူသ္ၚိမအဲဂှ်လေကီု၊ နူရးအဲမဒုၚ်သၠးဂဗ္ဘဂှ်လေကီုကော်အဲတုဲ၊ ပ္ဍဲဂကူဝေါၚ်သမၞးဂှ် အဲကဵုရးဝွံရောၚ် သာ်ဝွံ ကျာ်ထာဝရကျာ်တလဘုံအကာသကဵုပယျးဒိုဟ်ကဵုအဲတုဲ မဒုၚ်သွဴ၊ ဗလးဏာကလုတ်အကာသဇကုပ္ဍဲဂတမၞးမ္ဂး၊ နူရးဂှ် မၞးဝွံ ဒးကေတ်သမ္ဘာသွက်ကောန်အဲရောၚ်။

၈

မၞိဟ်ဗြဴဝွံ ဟွံမိက်ဗက်ကောံကုမၞးမွဲစွံယဝ်ရသဒှ်၊ မၞးဝွံ နူကဵုသွဴအဲမကဵုလၟုဟ်ဂှ် ဗၠးရောၚ်။ ပ္ဍဲရးတေံဂှ် လ္ပကော်ဏာ ကောန်အဲ သာ်ဝွံ ဟီုတုဲမ္ဂး၊

၉

ဍိက်ဝွံ ပ္ဍဲအသၟဝ်ဒဳနာဲညးအာဗြဟာမ်စွံတဲတုဲ ဒုၚ်သွဴပ္ဍဲပွဂှ်ရ။

၁၀

တေံဍိက်ဝွံလေ ဒှ်ညးမစဳရေၚ်ပိုန်ဒြပ်နာဲဇကုဆမနွံတုဲ၊ နူဒကံအုတ်နာဲညးဂှ် ကေတ်အုတ်စှ်ဖဍိက်တုဲ၊ က္တဵုအာမ္ဂး စိုပ်အာပ္ဍဲဍုၚ်ဏာခေါဝ်ရးမေသဝ်ပဝ်တာမိရ။

၁၁

ပ္ဍဲပယာံသၟဝ်တ္ၚဲအခိၚ်မၞိဟ်ဗြဴဂမၠိုၚ် မတုက်ဍာ်ဂှ် ဇရေၚ်ဍာ်ပလိုၚ်မ္ၚးဍုၚ်ဂှ် ကဵုအုတ်တံမာတုဲ၊

၁၂

ကျာ်ထာဝရကျာ်အာဗြဟာမ်နာဲအဲဍိက်၊ ပ္ဍဲတ္ၚဲဝွံ ကဵုကသပ်အဲဍိက်မံက်တုဲ ပဂုန် ပ္ဍဲအာဗြဟာမ် နာဲအဲဍိက်ညိ သာ်ဝွံ အဲဍိက်ဒုၚ်ဂုန်ရ။

၁၃

အဲဍိက်ဝွံ မံၚ်ဇရေၚ်ဍာ်ပလိုၚ်ဝွံဂှ်တုဲ၊ ကာလကောန်ဗြဴမၞိဟ်ဍုၚ်ဝွံ မကၠုၚ်ဍာ်တုက်အိုတ်ဂှ်၊

၁၄

ပ္ဍဲယြဴဝုတ်မွဲဂှ် ညံၚ်အဲဍိက်ဂွံသုၚ်၊ ဖျေဟ်ဍာ်နုၚ်မၞးညိ သာ်ဝွံ ကာလအဲဍိက်မဟီုဂှ်၊ သုၚ်ညိ၊ အုတ်မၞးဂှ်လေ အဲဖျုၚ်ဍာ်ရောၚ် သာ်ဝွံ ဝုတ်မကလေၚ်ဟီုဂှ် ကဵုဒှ်ညးတဳလဂုန်မခါန်ကၞက်သွက်ဍိက်တဳလဂုန်ဣဇက်ညိ။ သာ်ဂှ်ဒှ်တုဲ ဒဒှ်တဳလဂုန်မပဂုန် ပ္ဍဲနာဲအဲဍိက်အာဗြဟာမ်ဂှ် အဲဍိက်ဂွံတီရောၚ် သာ်ဝွံ ဟီုပ္တီရ။

၁၅

ဟီုပ္တီသာ်ဂှ်မ္ဂး ကၠာဟွံတုဲဏီဂှ်၊ ကောန်ဗြဴၜေထိုဲလ၊ ကောန်မိလခါသမ္ဘာဏာခေါဝ်ကောအာဗြဟာမ်၊ ရေၜေကဝွံ တၚိန်ဍာ်နုၚ်မ္ဂး တိတ်ကၠုၚ်ဂှ် ညာတ်ရ။

၁၆

တေံသၟတ်ဗြဴဝွံ ရုပ်သာ်ဂေါဝ်ဆာဲလောန်တုဲ၊ ဝုတ်ကညာဟွံဂွံဆက်ဆံကဵုမၞိဟ်တြုံဏီဂှ် မဒှ်ရ။ စှ်ေပ္ဍဲဍာ်ပလိုၚ်မ္ဂး ဗပေၚ်ဍာ်နုၚ်ကဵုဍာ်တုဲ တိုန်ကၠုၚ်ရ။

၁၇

ဍိက်ဝွံလေ ညံၚ်ဂွံဆဵုမၞိဟ်ဗြဴဂှ် ဒြေပ်အာတုဲ၊ ဍာ်ပ္ဍဲနုၚ်မၞးဂှ် ကဵုဂွံသုၚ်အောန်အောန်ညိ သာ်ဝွံ ကာလမဟီုဂှ်၊

၁၈

မၞိဟ်ဗြဴဝွံ သုၚ်ညိရအဴ သာ်ဝွံ ဟီုမ္ဂး၊ ပ္ဍဲလတူတဲဇကု ဖျေဟ်ဍာ်နုၚ်ဗွဲပရဟ်တုဲ ကဵုသုၚ်ဍာ်ရ။

၁၉

ကဵုသုၚ်ဍာ်တုဲမ္ဂး အုတ်မၞးတံဂှ်လေ သွက်ဂွံသုၚ်ဒဵုဖဲဂှ် အဲတုက်ဍာ်ရောၚ် သာ်ဝွံ အတိုၚ်မဟီုဂှ်၊

၂၀

ဗွဲပရဟ်ဍာ်မနွံပ္ဍဲနုၚ်ဂှ် စဝ်ပ္ဍဲဂၠုၚ်ဖျုၚ်ဍာ်တုဲမ္ဂး၊ တၞဟ်နသၟိက်တုက်ဍာ်မွဲဝါပၠန်ဂှ် ဒြေပ်အာပ္ဍဲဍာ်ပလိုၚ်တုဲ၊ သွက်အုတ်ညးသီုဖအိုတ်တံဂှ် တုက်ဍာ်ရ။

၂၁

မၞိဟ်တြုံဝွံ ပအံသဝ်ကဵုမၞိဟ်ဗြဴဂှ်တုဲ၊ အမှုဇကုမစိုပ်ကၠုၚ်ဂှ် ကျာ်ထာဝရကဵုစိုပ်ဒတုဲကီု၊ ဟွံကဵုစိုပ်ဒတုဲကီု၊ သၟိက်ဂွံတီတုဲ မံၚ်ဗွဲမသ္ၚိတ်ဇြရ။

၂၂

ကာလအုတ်ဂမၠိုၚ်သုၚ်ဍာ်တုဲဂှ်၊ မၞိဟ်တြုံဝွံ နှေက်ထဝ်မနွံ လယိုၚ်ၜါမးကဵုလကံက်တဲထဝ်မွဲဆောမနွံလယိုၚ်စှ်ဒကေဝ်ဂှ် ပ္တိတ်တုဲ၊

၂၃

မၞးဝွံ ကောန်ဗြဴညးဂှ်ရော။ ဟီုကဵုအဲဍိက်ညိ။ ပ္ဍဲသ္ၚိမမၞးဂှ် ဒၞာဲပိုဲဍိက်ဂွံဒီုဒက်နွံဟာ သာ်ဝွံ ဟီုတုဲ၊

၂၄

သၟတ်ဗြဴဝွံ အဲဝွံ မဒှ်ကောန်ဗြဴၜေထိုဲလ၊ ကောန်မိလခါသမ္ဘာဏာခေါဝ် မသၠးဂဗ္ဘရ သာ်ဝွံဂှ်လေကီု၊

၂၅

ပ္ဍဲပိုညးဆံက်ဗွဲမဂၠိုၚ်၊ စဏတိရစ္ဆာန်ဗွဲမဂၠိုၚ်ကဵုဒမံၚ်ဒီုဒက်လေ နွံရ သာ်ဝွံဂှ်လေကီု ဟီုတဴရ။

၂၆

ပ္ဍဲကာလဂှ် မၞိဟ်တြုံ ဂညိက်ဖျေံက္ဍိုပ်တုဲရေဟ်သေဟ်ကျာ်ထာဝရမ္ဂး၊

၂၇

ဟွံရုပ်သီကရုတ်ဏာကဵုသစ္စနူနာဲအဲဍိက်ပ္ဍဲကျာ်ထာဝရကျာ်နာဲအဲဍိက်အာဗြဟာမ် ကဵုနွံမၚ်္ဂလရောၚ်။ ကာလအဲဍိက်မအာဒၟံၚ်ပ္ဍဲဂၠံၚ်ဂှ် ကျာ်ထာဝရဝွံ မပလံၚ်နၚ်အဲဍိက် ပ္ဍဲသ္ၚိကောံဒေံနာဲအဲဍိက်ရသွံ သာ်ဝွံ ဟီုရ။

၂၈

သၟတ်ဗြဴဝွံလေ ဒြေပ်တုဲ ဟီုပရိုၚ်ဂှ် ပ္ဍဲသ္ၚိမိညးရ။

၂၉

ပ္ဍဲရေၜေကဒေံမနွံယၟုလာၜါန်မနွံမွဲရ။ လာၜါန်ဝွံ ဒြေပ်အာပ္ဍဲဍာ်ပလိုၚ်ဒၞာဲမၞိဟ်တြုံမနွံရ။

၃၀

ညးဝွံ နှေက်ဂှ်လေကီု၊ လကံက်တဲမနွံပ္ဍဲတဲၝဲညးဂှ်လေကီုညာတ်တုဲ၊ မၞိဟ်တြုံဝွံ သာ်ဂှ် ဟီုကဵုအဲဍိက် သာ်ဝွံ ကာလမမိၚ်အရေဝ်ၝဲညးရေၜေကမဟီုဂှ်၊ ကာလမစိုပ်ပ္ဍဲမၞိဟ်တြုံမဒတဴဒၟံၚ်ဇရေၚ်အုတ်ပ္ဍဲဍာ်ပလိုၚ်ဂှ်၊

၃၁

ညးကျာ်ထာဝရ မကဵုပသေက်ပသဝ်၊ လုပ်ပ္ဍဲသ္ၚိအဲဍိက်ညိ။ မူဟိုတ်ဒတဴဒၟံၚ်မ္ၚးရော။ သ္ၚိဂှ်လေကီု၊ ဒမံၚ်အုတ်ဂမၠိုၚ်ဂွံမံၚ်ဂှ်လေကီုအဲဍိက်ပြုပြေၚ်တုဲရ သာ်ဝွံ ဟီုမ္ဂး။

၃၂

မၞိဟ်တြုံဂှ် လုပ်ပ္ဍဲသ္ၚိမ္ဂး အပေါတ်အုတ်တံဂှ် သဟ်တုဲ၊ ကဵုဆံက်ကဵုစဏစကဵုညးတံဂှ်ရ။ သွက်ဂွံကြာတ်ဇိုၚ်တြုံကဵုမၞိဟ်မဗက်တံဂှ် ကဵုလဝ်ဍာ်ကီုရ။

၃၃

ပ္ဍဲမစုတ်စဏစပ္ဍဲဂတညးဂှ်၊ ညးဂှ်လေ၊ အဲဍိက်ဝွံ ကၠာဟွံဂွံဟီုကေစ္စအဲဍိက်ဂှ် အဲဍိက်ဟွံသၟိက်စ သာ်ဝွံ ဟီုမ္ဂး၊ ဟီုညိ သာ်ဝွံ ဟီုရ။

၃၄

မၞိဟ်တြုံဂှ်လေ၊ အဲဍိက်မ္ဂးဂှ် ဍိက်အာဗြဟာမ်မဒှ်ရ။

၃၅

ကျာ်ထာဝရကဵုပသေက်ပသဝ်ကဵုနာဲအဲဍိက်ဗွဲမလောန်တုဲ၊ ညးဝွံ စိုပ်ဒဒှ်မဇၞော်ပြဲတုဲရ။ သဵုဒကံ၊ ဂၠဴဒကံ၊ ထဝ်သြန်၊ ဍိက်တြုံဍိက်ဗြဴ၊ အုတ်ကဵုမာဲဂမၠိုၚ်တံဂှ် တဳလပိုန်ကဵုတုဲရ။

၃၆

သမ္ဘာနာဲအဲဍိက်သာရာဝွံ ကာလအယုက်မဇၞော်ဂှ် သၠးဂဗ္ဘကောန်တြုံကဵုညးတုဲ၊ ပ္ဍဲကောန်ဂှ် ဒြပ်ဆမနွံဂှ် နာဲမပ္အပ်ကဵုတုဲရ။

၃၇

နာဲအဲဍိက်ဂှ်လေ မၞးဝွံ ပ္ဍဲကောန်ဗြဴဂကူခါနာန်ရးအဲမမံၚ်ဂှ်၊ သွက်ကောန်အဲဟွံရုဲသမ္ဘာ၊

၃၈

ပ္ဍဲသ္ၚိမအဲ၊ ပ္ဍဲဇရေၚ်ကောန်ဂကူအဲတံဂှ် အာတုဲ၊ သွက်ကောန်အဲဒးကေတ် သမ္ဘာရောၚ် သာ်ဝွံ ကဵုအဲဍိက်ဒုၚ်သွဴရ။

၃၉

အဲဍိက်ဂှ်လေ မၞိဟ်ဗြဴဝွံ ဟွံဗက်မ္ဂး ပသာ်ရော သာ်ဝွံ သၟာန်နာဲတုဲ၊

၄၀

နာဲဝွံ အဲအာကၠုၚ်ပ္ဍဲယြဴကျာ်ထာဝရမွဲဂှ်။ တေံကျာ်ထာဝရဝွံ ကောံကုမၞးမွဲစွံဗလးနၚ်ကလုတ်ဇကုတုဲ၊ ကေစ္စမၞးမအာဂှ် ပြုပြေၚ်မ္ဂး၊ နူအပ္ဍဲသ္ၚိမအဲ၊ ကောန်ဂကူအဲမွဲစွံဂှ်၊ ဒးကေတ်သမ္ဘာသွက်ကောန်အဲရောၚ်။

၄၁

ကာလမစိုပ်ပ္ဍဲဇရေၚ်ကလောဝေါၚ်သအဲဂှ်၊ မၞးဝွံ ကဵုဗၠးနူသွဴအဲမကဵုရ။ တေံညးတံဝွံ ဟွံကဵုမၞိဟ်ဗြဴၜိုန်ဒှ်ကီု၊ မၞးဝွံ ကဵုဗၠးနူသွဴမကဵုရောၚ် သာ်ဝွံ ဟီုရ။

၄၂

အဲဍိက်ဝွံ စိုပ်ဍာ်ပလိုၚ်တ္ၚဲဝွံတုဲ၊ ကျာ်ထာဝရကျာ်အာဗြဟာမ်နာဲအဲဍိက်၊ ကေစ္စအဲဍိက်မစိုပ်ကၠုၚ်ဂှ် တဳလပိုန်ပြုပြေၚ်မ္ဂး၊

၄၃

အဲဍိက်ဝွံ ဒတဴဒၟံၚ်ဇရေၚ်ဍာ်ပလိုၚ်တုဲ၊ တၞဟ်နသၟိက်တုက်ဍာ်ဂှ် ကဵုယြဴဝုတ်ကညာမွဲ၊ သွက်အဲဍိက်ဂွံသုၚ်ဂှ် ပ္ဍဲဍာ်နုၚ်မၞး ဍာ်အောန်အောန်ကဵုညိ သာ်ဝွံ အာတ်တုဲ၊ သုၚ်ညိ။

၄၄

သွက်အုတ်မၞးဂမၠိုၚ်ဂှ်လေ အဲဍိက်ဗြဴတုက်ဍာ်ရောၚ် သာ်ဝွံ ဝုတ်ကညာမကလေၚ်ဟီုဂှ်၊ သွက်ကောန်ဍိက်တဳလပိုန်ဂှ် ကဵုဒှ်ဗြဴတဳလပိုန်မခါန်ကၞက်ညိ သာ်ဝွံ ဟီုပ္တီရ။

၄၅

သာ်ဂှ် ဟီုပ္တီပ္ဍဲစိုပ်ကၠာဟွံတုဲဂှ်၊ ရေၜေကဝွံ တၚိန်ဍာ်နုၚ်တုဲ တိတ်ကၠုၚ်မ္ဂး၊ စှ်ေပ္ဍဲဍာ်ပလိုၚ်တုဲ တုက်ဍာ်ဂှ် အဲဍိက်ညာတ်မ္ဂး၊ ကဵုဂွံသုၚ်ဍာ်ညိ သာ်ဝွံ ကာလမအာတ်ပ္ဍဲညးဂှ်၊

၄၆

ညးဝွံ နူကဵုပၞးဖျေံဍာ်နုၚ်ဗွဲပရဟ်တုဲ၊ သုၚ်ညိ အုတ်မၞးဂမၠိုၚ်ဂှ်လေ အဲဖျုၚ်ဍာ်ရောၚ် သာ်ဝွံ အတိုၚ်မဟီုဂှ် အဲဍိက်သုၚ်ရ။ အုတ်ဂမၠိုၚ်ဂှ်လေ ဖျုၚ်ဍာ်ရ။

၄၇

အဲဍိက်ဂှ်လေ မၞးဝွံ ဒှ်ကောန်ဗြဴညးဂှ်ရော သာ်ဝွံ ကာလမသၟာန်၊ ညးဝွံ အဲဍိက်ဗြဴဂှ် ဒှ်ကောန်ဗြဴၜေထိုဲလကောန်ဏာခေါဝ်မိလခါမသၠးဂဗ္ဘရ သာ်ဝွံ ဟီုဂးရ။ အဲဍိက်ဂှ်လေ ပ္ဍဲကဵုမုက်ညးနှေက်ဂှ်လေကီု၊ ပ္ဍဲကဵုတဲညးလကံက်တဲဂှ်လေကီုစုတ်တုဲမ္ဂး၊

၄၈

ဂညိက်ဖျေံက္ဍိုပ်တုဲ၊ တၞဟ်နသၟိက်ကေတ်ကောန်ဗြဴကောန်နာဲအဲဍိက်သွက်ကောန်နာဲဂှ်၊ ပ္ဍဲကဵုကျာ်ထာဝရကျာ်နာဲအဲအာဗြဟာမ်မပလံၚ်နၚ် ပ္ဍဲဂၠံၚ်သ္ဍာံသၟတ်ဂှ် ကဵုပသေက်ပသဝ်တုဲ ရေဟ်သေဟ်ရ။

၄၉

လၟုဟ်မၞးတံဝွံ ပ္ဍဲနာဲအဲဍိက် နကဵုသစ္စပဂုန်ကီုဟွံပဂုန်ကီုဟီုညိ။ အဲဍိက်ဂှ်လေ ဂၠံၚ်တဲသ္တုံကဵုဒှ်၊ ဂၠံၚ်တဲဇွိကဵုဒှ်၊ ပ္ဍဲမွဲဂၠံၚ်အဲဗက်အာရောၚ် သာ်ဝွံ ဟီုဂးရ။

၅၀

လာၜါန်ကဵုၜေထိုဲလတံဂှ်လေ၊ အမှုဝွံ ဒှ်အမှုကျာ်ထာဝရစဳရေၚ်လဝ်ရ။ ပိုဲညးတံဝွံ ပ္ဍဲမၞးခိုဟ်ကီုဟွံခိုဟ်ကီုဟီုဟွံမာန်ရ။

၅၁

ရေၜေကဝွံ နွံပ္ဍဲဂတမၞးရ။ ကေတ်ဏာညိရ။ အတိုၚ်ကျာ်ထာဝရ ဟီုပၟိၚ်ဂှ် ကဵုဒှ်သမ္ဘာကောန်နာဲမၞးရ သာ်ဝွံ ကလေၚ်ဟီုရ။

၅၂

မိၚ်အရေဝ်ဂှ်တုဲ ဍိက်အာဗြဟာမ် ဂညိက်ဖျေံက္ဍိုပ်ဒဵုတိမ္ဂး ရေဟ်သေဟ်ကျာ်ထာဝရတုဲ၊

၅၃

အပေါတ်သြန်၊ အပေါတ်ထဝ်၊ အပေါတ်ယာတ်ဂမၠိုၚ်ဂှ် ပ္တိတ်တုဲ ကဵုပ္ဍဲရေၜေကရ။ ပ္ဍဲကဵုဒေံညးကဵုမိညးဂှ်လေ လာပ်သကာမထိုက်ကဵုၚုဟ်ဂှ် ကဵုရ။

၅၄

ညးကဵုဆောဖွက်ညးတံဝွံ စသုၚ်တုဲ ကဵုလောန်အာဗ္တံရ။ နူဂယးက္တဵုတုဲ အဲဍိက်ဝွံ ပ္ဍဲဇရေၚ်နာဲဂှ် ကဵုဂွံကလေၚ်ညိ သာ်ဝွံ ကာလမဟီုဂှ်၊

၅၅

ဒေံကဵုမိသၟတ်ဗြဴဂှ်လေ ကဵုဂွံမံၚ်ပ္ဍဲပိုဲညးဗၞတ်စှ်တ္ၚဲကၠာ။ ကြဴဂှ် ညးအာရောၚ် သာ်ဝွံ ဟီုအိုတ်ရ။

၅၆

တေံညးဂှ်လေ လ္ပဆဳဒနာအဲဍိက်ညိ။ ကျာ်ထာဝရဝွံ ကေစ္စအဲဍိက်မစိုပ်ကၠုၚ်ဂှ် ပြုပြေၚ်တုဲရ။ အခေါၚ်အဲဍိက်မဂွံအာပ္ဍဲဇရေၚ်နာဲဂှ် ကဵုညိ သာ်ဝွံ ဟီုမ္ဂး၊

၅၇

ညးတံဝွံ ကော်သၟတ်ဗြဴတုဲ ပိုဲသၟာန်ပၟိက်ညးရောၚ် သာ်ဝွံ ဟီုအိုတ်ရ။

၅၈

ကော်ရေၜေကတုဲ မၞးဝွံ လၟုဟ်ဗက်အာမွဲစွံကဵုမၞိဟ်ဝွံဟာ သာ်ဝွံ ကာလညးတံမသၟာန်ဂှ်၊ အဲဍိက်ဗြဴဗက်ရောၚ် သာ်ဝွံ ဟီုရ။

၅၉

ဒှ်သာ်ဂှ်တုဲ၊ ၝဲဇကုရေၜေကကဵုပၟၚ်ညးဂှ်လေကီု၊ ဍိက်အာဗြဟာမ်ကဵုမၞိဟ်ညးဂှ်လေကီုဗလးဏာအိုတ်ရ။

၆၀

ကဵုရေၜေကဂှ်လေ မၞးဝွံ မဒှ်ၝဲပိုဲညးရ။ ကဵုဒှ်မိညးလကိုတ်ညိ။ ဂကူဝေါၚ်သမၞးဝွံ ကဵုဂွံအဝဵု ပ္ဍဲတရၚ် သတ်တြုတံညိ သာ်ဝွံ ကဵုပသေက်ပသဝ်အိုတ်ရ။

၆၁

ရေၜေကဵုသၟတ်ဗြဴညးတံဝွံ က္တဵုမ္ဂး ဍိုက်အုတ်တုဲ၊ ကဵုမၞိဟ်တြုံတေံမွဲစွံဗက်အိုတ်ရ။ သာ်ဂှ် ဍိက်အာဗြဟာမ်ဝွံ ပလံၚ်ဏာရေၜေကရ။

၆၂

ကာလဂှ် ဣဇက်မမံၚ်ပ္ဍဲရးသမၠုၚ်ကျာစိုပ်ကၠုၚ်ပ္ဍဲဂၠံၚ်ၜေရလဟာဲရောဂှ်ဒှ်တုဲ၊

၆၃

ညံၚ်ဂွံဗ္စာရဏာပ္ဍဲအခိၚ်သၟဝ်တ္ၚဲဂှ် တိတ်အာပ္ဍဲဒေသဂြိုပ်တုဲ၊ လၟဳရံၚ်မ္ဂး အုတ်ဂမၠိုၚ်ကၠုၚ်ဂှ် ညာတ်ရ။

၆၄

ရေၜေကဝွံလေ လၟဳရံၚ်တုဲ ကာလမညာတ်ဣဇက်ဂှ် နူကဵုလတူအုတ်ဂှ် စှ်ေတုဲ၊

၆၅

ညံၚ်ဂွံဝါၚ်ဒုၚ်တလုၚ်ပိုဲညးဂှ် တေံညးမကၠုၚ်ပ္ဍဲဂြိုပ်မ္ဂးဂှ် ညးဂှ်ရော သာ်ဝွံ ကာလမသၟာန်ဍိက်ဂှ်၊ ဍိက်ဂှ်လေ၊ တေံညးဝွံ ဒှ်နာဲအဲဍိက်ရ သာ်ဝွံ ဂလာန်မဟီုဂှ် မိၚ်တုဲ၊ ရေၜေကဝွံ ကေတ်ယာတ်ဒလီုမုက်မ္ဂး ဒလီုဇကုရ။

၆၆

ဍိက်ဂှ်လေ ဆဇကုမပတံဂှ် ဟီုပ္တီပ္ဍဲဣဇက်တုဲမ္ဂး၊

၆၇

ဣဇက်ဝွံ ပ္ဍဲကဵုတာဲမိညးသာရာပလံၚ်ဏာရေၜေကတုဲ ပံၚ်ဖက်ဒၟံၚ်ရ။ ဆာန်သ္ဍိုက်မၠိုက်ရေၜေကမ္ဂး၊ ပ္ဍဲပွမိမချိုတ်ဂှ် စိုပ်တသိုက်စိုတ်ရ။

နိဿဲ

ကလေင်ကေတ်လဝ် နူ "

"