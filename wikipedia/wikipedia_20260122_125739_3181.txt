သၠ​ပတ်​ပ​ထ​မ​ကဝ် ၁

သၠပတ်ပထမကဝ် (၁)

၁

ပ္ဍဲတံပထမတေံဂှ် ကျာ်ဂမျိုၚ်ဝွံ အကာသဂှ်လေကီု၊ တိဇၞော်ဂှ်လေကီုက္တဵုပဒှ်လဝ်ရ။

၂

တိဇၞော်မ္ဂးဂှ်၊ ဟွံမွဲကဵုရုပ်သာ်၊ အဇဟာသက်သက်ရ။ ဒမံၚ်မသ္ဇိုဟ်နက်ဂှ် ဒမၠုမဂြောပ်ဒလီုတုဲ၊ ဝိညာန်ကျာ်ဂမျိုၚ်ဝွံ ချဳဒရာၚ်ပ္ဍဲလတူဂၠးဍာ်ရ။

၃

ကျာ်ဂမျိုၚ်ဝွံ ကဵုဒးဒှ်လယး သာ်ဝွံ အသံမနွံတုဲ၊ ဒှ်အာလယးရ။

၄

တေံလယးဝွံ ဒှ်ခိုဟ်ဂှ် ကျာ်ဂမျိုၚ်ညာတ်တုဲ၊ လယးကဵုဒမၠုဂှ် ကျာ်ပါ်ပိုၚ်ခြာလဝ်ရ။

၅

လယးဝွံ နကဵုယၟုတ္ၚဲဂှ်လေကီု၊ ဒမၠုဝွံ နကဵုယၟုဗ္တံဂှ်လေကီု၊ ကျာ်သမုတ်ကော်ခဴတုဲ၊ သၟဝ်တ္ၚဲကဵုနူဂယးဂှ်ဒှ်ပထမရ။

၆

မွဲဝါပၠန်ဂမျိုၚ်ဝွံ၊ ပ္ဍဲအဒေါဝ်ဍာ်ဂှ် ကဵုဒှ်ဂၠးအမှဲရ။ ဍာ်ကဵုဍာ် ကဵု ပါ်ခြာလဝ် သာ်ဝွံ အသံကျာ်မနွံတဴရ။

၇

ကျာ်ဂမျိုၚ်ကတဵုပဒှ်လဝ်ဂၠးအမှဲတုဲ၊ ဍာ်မနွံအသၟဝ်ဂၠးအမှဲအတိုၚ်ကျာ်မပိုၚ်ခြာလဝ်ဂှ် ဒှ်တဴရ။ ဂၠးအမှဲကျာ်မပိုၚ်ခြာလဝ်ဂှ်ဒှ်ရ။

၈

ဂၠးအမှဲကျာ်ဂမျိုၚ်မသမုတ်ကော်ခဴနကဵုယၟုအကာသတုဲ၊ သၟဝ်တ္ၚဲကဵုနူဂယးဒှ်တ္ၚဲဒုတိယရ။

၉

မွဲဝါပၠန်ကျာ်ဂမျိုၚ်ဝွံ။ ဍာ်မနွံအသၟဝ် အကာသကဵုကောံဒရီု၊ ဒဵုကဵုမံက်ရ သာ်ဝွံ အသံကျာ်နွံတုဲ၊ အတိုၚ်အသံမနွံဂှ်ဒှ်တဴရ။

၁၀

ဒဵုနကဵုယၟုတိဂှ်လေကီု၊ ဒမံၚ်ဍာ်မကောံဓရီုနကဵုယၟုမှာသ္မိတ်ဂှ်လေကီုကျာ်ဂမျိုၚ်သမုတ်ကော်ခဴတုဲ၊ တေံအရာဒှ်ခိုဟ်ဂှ် ကျာ်ဂမျိုၚ်ညာတ်တဴရ။

၁၁

မွဲဝါပၠန်ကျာ်ဂမျိုၚ်ဝွံ၊ တိဂှ် တၞံချောဲဂှ်လေကီု၊ တၞံသြောံမကဵုဒှ်သတ်သြောံဂှ်လေကီု၊ တၞံဆုမနွံကဵုမတုဲ မကဵုဒှ်ဂကူသတ်ဆုဂှ်လေကီု၊ ကဵုကၠုတ်တိုန်ရ သာ်ဝွံ အသံကျာ်နွံတုဲ အတိုၚ်အသံမနွံဂှ်ဒှ်တဴရ။

၁၂

တိဝွံ တၞံချောဲဂှ်လေကီုတၞံသြောံမကဵုဒှ်ဂကူသတ်ဂှ်လေကီု၊ ပ္ဍဲဇကုဂှ် မဍေံပါမ္ဂး တၞံဆုမကဵုဒှ်ဂကူသတ်ဆုဂှ်လေကီုကဵုကၠုတ်တိုန်ရ။ တေံအရာဒှ်ခိုဟ်ဂှ် ကျာ်ဂမျိုၚ်ညာတ်တုဲ

၁၃

သၟဝ်တ္ၚဲကဵုနူဂယးဂှ်ဒှ်တ္ၚဲတတိယရ။

၁၄

မွဲဝါပၠန်ကျာ်ဂမျိုၚ်ဝွံ၊ တၞဟ်နသၟိက်ပိုၚ်ခြာတ္ၚဲကဵုဗ္တံဂှ် သ္ၚိလယးကဵုဒှ်ပ္ဍဲဂၠးအကာသရ။ သွက်နိမိတ်လက္ခဏာအခိၚ်အခါ၊ သွက်ဂွံပိုၚ်ခြာဂိတုတ္ၚဲ၊ သွက်ဂွံပိုၚ်ခြာသၞာံဂှ် ကဵုဒှ်ရ။

၁၅

တန်ပ္ဍဲဂၠးအကာသတုဲ ကဵုဒှ်သ္ၚလယးဂွံယးတၟးပ္ဍဲလတူတိဇၞော်ရ သာ်ဝွံ အတိုၚ်အသံမနွံဂှ်ဒှ်တဴရ။

၁၆

သာ်ဂှ် ကျာ်ဂမျိုၚ်ဝွံ သ္ၚိလယးဇၞော်ၜါမ မတွံဂးညံၚ်ဂွံအုပ်လဒံတ္ၚဲမွဲမ၊ ညံၚ်ဂွံအုပ်လဒံဗ္တံမွဲမ၊ သီုကဵုသၞံၚ်ဂမၠိုၚ်တံဂှ် က္တဵုပဒှ်လဝ်တုဲ

၁၇-၁၈

တၞံနသၟိက်ဂွံယးတမးပ္ဍဲတိဇၞော်ဂှ်လေကီု၊ အုပ်လဒံတ္ၚဲကဵုဗ္တံတုဲ ညံၚ်ဂွံပိုၚ်ခြာလယးကဵုဒမၠုဂှ်လေကီု၊ ပ္ဍဲဂၠးအကာသကျာ်ဂမျိုၚ်စွံလဝ်ရ။ တေံအရာဒှ်ခိုဟ်ဂှ် ကျာ်ဂမျိုၚ် ညာတ်တုဲ

၁၉

သၟဝ်တ္ၚဲကဵုနူဂယးဒှ်တ္ၚဲစတုတ္ထရ။

၂၀

မွဲဝါပၠန်ကျာ်ဂမျိုၚ်ဝွံ၊ ဂျိုၚ်လမျိုၚ်စွံလဝ်တုဲ တိရစ္ဆာန်မလေပ်ချဳဂရာၚ်တံဂှ် ကဵုဍာ်က္ဍတ်ပါ်ဗွဲမဂၠိုၚ်ရ။ ဂစေံတံဂှ်လေ ကဵုပဝ်အာလတူတိဇၞော်အလုံမွဲဂၠးအကာသရ သာ်ဝွံ အသံကျာ်မနွံတဴရ။

၂၁

သာ်ဂှ် ဍာ်က္ဍတ်ပါ်တိရစ္ဆာန်အတိုၚ်ဂကူဍေံဗွဲမဂၠိုၚ်တုဲ၊ မပ္တံကဵုကဇၞော်၊ ဂျိုၚ်လမျီုတုဲ တိရစ္ဆာန်မလေပ်ချဳဂရာၚ်အိုတ်သီုတံဂှ်လေကီု၊ ဂစေံမလေပ်ပဝ်အာအိုတ်သီုတံဂှ်လေကီုကျာ်ဂမျိုၚ်က္တဵုပဒှ်လဝ်တုဲ တေံအရာဒှ်ခိုဟ်ဂှ် ကျာ်ဂမျိုၚ်ညာတ်တဴရ။

၂၂

ကျာ်ဂမျိုၚ်ဂှ်လေ က္ဍတ်ပါ်ဗွဲမဂၠိုၚ်ရ။ ကဵုဍာ်ၜဳဂမၠိုၚ်ပေၚ်တဴအိုတ်ရ။ ဂစေံဂှ်လေ ပ္ဍဲလတူတိဇၞော်ဂှ်လေ ကဵုဂၠိုၚ်တိုန်ရောၚ် သာ်ဝွံ ကဵုမ္ၚဵုမၚ်္ဂလပ္ဍဲတိရစ္ဆာန်ဂမၠိုၚ်တံဂှ်တုဲ

၂၃

သၟဝ်တ္ၚဲကဵုနူဂယးဒှ်တ္ၚဲပဉ္စမရ

၂၄

မွဲဝါပၠန်ကျာ်ဂမျိုၚ်ဝွံ၊ တိဝွံဂကူသတ္တံမဂျိုၚ်လမျိုၚ်မတွံဂးပြေၚ်ဂၠဴတံဂှ်လေကီုကဵုက္ဍတ်ပါ်ရ သာ်ဝွံ အတိုၚ်အသံကျာ်မနွံဂှ်ဒှ်တဴရ။

၂၅

သာ်ဂှ် ကျာ်ဂမျိုၚ်ဝွံ ဂကူပြေၚ်ဂၠဴဂကူကၟီကၠဂကူတိရစ္ဆာန်မလေပ်ခမာအာပ္ဍဲလတူတိအိုတ်သီုတံဂှ် က္တဵုပဒှ်လဝ်တုဲ တေံအရာဒှ်ခိုဟ်ကျာ်ဂမျိုၚ်ညာတ်တဴရ။

၂၆

မွဲဝါပၠန်ကျာ်ဂမျိုၚ်ဝွံ၊ တုပ်သၟဟ်ကဵုအယောၚ်အလာပိုဲညးကတဵုဒှ်မၞိဟ်အိုတ်စိုအ်။ ညးဝွံ ကပ္ဍဲၜဳတံဂှ်လေကီု၊ ဂစေံအကာသတံဂှ်လေကီု၊ တိရစ္ဆာန်ကွာန်တံဂှ်လေကီု၊ ကောန်ကုအလုံမွဲတိမွဲစွံသတ်မလေပ်အာပ္ဍဲလတူတိအိုတ်သီုတံဂှ်လေကီု၊ အုပ်လဒံရ သာ်ဝွံ အသံကျာ်နွံရ။

၂၇

သာ်ဂှ် ကျာ်ဂမျိုၚ်ဝွံ တုပ်သၟဟ်ကဵုအယောၚ်အလာဇကုဂှ် က္တဵုပဒှ်လဝ်မၞိဟ်ရ။ တုပ်သၟဟ်ကဵုအယောၚ်အလာကျာ်ဂမျိုၚ်ဂှ် ကတဵုပဒှ်လဝ်မၞိဟ်တြုံကဵုမၞိဟ်ဗြဴတုဲ

၂၈

မၞးတံက္ဍတ်ပါ် ဗွဲမဂၠိုၚ်အိုတ်ရ။ ကဵုတိဇၞော်ပေၚ်တုဲ မာန်အိုတ်ရ။ ကပ္ဍဲၜဳတံဂှ်လေကီု၊ ဂစေံအကာသတံဂှ်လေကီု၊ ဂျိုၚ်လမျီုတုဲ တိရစ္ဆာန်မချဳဒရာၚ်ပ္ဍဲလတူတိအိုတ်သီုတံဂှ်လေကီုအုပ်လဒံအိုတ်ရ သာ်ဝွံ ဟီုပၟိၚ်တုဲ ကဵုမ္ၚဵုမၚ်္ဂလပ္ဍဲညးတံဂှ်ရ။

၂၉

ကျာ်ဂမျိုၚ်ဂှ်လေ၊ ရံၚ်မွဲရ။ တၞံသြောံမကဵုဒှ်သတ်သြောံအလုံမွဲဂၠးတိဇၟာပ်ဇၟာပ်ဂကူတံဂှ်လေကီု၊ တၞံဆုမဍိုက်ပေၚ်သတ်မကဵုဒှ်မဍေံဇၟာပ်ဇၟာပ်ဂကူဂှ်လေကီု၊ သွက်မၞးတံဂွံစဂှ် အဲကဵုရ။

၃၀

သတ်ဇိုၚ်ပန်ဂစေံအကာသ၊ ဂျိုၚ်လမျီုတုဲ ဂကူသတ်မခမာအာပ္ဍဲလတူတိအိုတ်သီုတံ၊ သွက်ညးတံဂွံစဂှ် အဲကဵုတၞံချောဲဇၟာပ်ဇၟာပ်ဂကူတံဂှ်ရ သာ်ဝွံ အသံမနွံတုဲ၊ အတိုၚ်အသံမနွံဂှ်ဒှ်တဴရ။

၃၁

ကျာ်ဂမျိုၚ်ဝွံ ရံၚ်မွဲပွဆဇကုမက္တဵုပဒှ်လဝ်တုဲ ခိုဟ်ဗွဲမလောန်ဂှ် ညာတ်တုဲ၊ သၟဝ်တ္ၚဲကဵုနူဂယးဒှ်တ္ၚဲဆဌမရ။

နိဿဲ

ဂကောံသၠပတ်သမ္မာမန်

ကလေင်ကေတ်လဝ် နူ "

"