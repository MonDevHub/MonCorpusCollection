သၠ​ပတ်​ပ​ထ​မ​ကဝ် ၁၁

သၠပတ်ပထမကဝ် ၁၁

၁

ကောန်တိဇၞော်အိုတ်သီုတံဝွံ ဘာသာမွဲဂကူ၊ အရေဝ်မွဲဂကူနွံအိုတ်ဂှ်ဒှ်တုဲ၊

၂

နူကဵုဒိုဟ်ဗၟံက်အာမ္ဂး ပ္ဍဲရးသှိဏာ ဒေသတိမညဳဆဵုတုဲ၊ ဖျေံဒၞာဲအိုတ်ရ။

၃

ညးတံဂှ်လေ ကၠုၚ်အိုတ်၊ ကၠောန်ဍိုတ်တုဲ စံၚ်ဗိုန်ဗိုန်အိုတ်စိုအ် သာ်ဝွံ ညးမွဲကဵုညးမွဲဂှ် ဟီုအိုတ်ရ။ သာ်ဂှ် ပ္ဍဲဒမံၚ်တၟံဂှ် ဍိုတ်ဂှ်လေကီု၊ ပ္ဍဲဒမံၚ်လဗေၚ်ဂှ် ထၜိုတ်ဂှ်လေကီုဂွံတုဲမ္ဂး၊

၄

ကၠုၚ်အိုတ်၊ အလုံမွဲပ္ဍဲဂၠးတိဇၞော်ဇၟာပ်ဇၟာပ်ဒေသပြးချာဲဂှ် ဂွိၚ်ဂွာဲတုဲ၊ ဍုၚ်ဂှ်လေကီုတိုက်သရာဲမစိုပ်အာဒဵုအကာသဂှ်လေကီုဒက်ပ္တန်မ္ဂး၊ တၞဟ်နသၟိက်ကဵုဒယဟ်ကမြဴဂှ် ပအိုတ်စိုအ် သာ်ဝွံ ဟီုဂးအိုတ်ရ။

၅

တၞဟ်နသၟိက်ရံၚ်ဍုၚ်ကဵုတိုက်သရာဲကောန်မၞိဟ်တံမဒက်ပ္တန်သာ်ဂှ်တုဲ၊ ကျာ်ထာဝရက္ညစှ်ေကၠုၚ်တဴရ။

၆

ကျာ်ထာဝရဂှ်လေ၊ ရံၚ်မွဲညိ။ မၞိဟ်ဆမွဲဇကု၊ အရေဝ်ဆမွဲဂကူနွံဂှ်ဒှ်တုဲ၊ ညးတံဝွံ မပ္တံပပွဝွံ အိုတ်ရ။ လၟုဟ်ဝွံ သွက်ဂွံဆဳဒနာဆသ္ကပ်ဂနန်မနွံဂှ် ဟွံမွဲ၊ ညးတံကၠောန်အိုတ်ရောၚ်။

၇

ကၠုၚ်အိုတ်၊ စှ်ေအာအိုတ်စိုအ်။ ညးတံဝွံ တၞဟ်နသၟိက်ဟွံကၠိုဟ်စိုတ်ရၚ်သ္ကံဂှ်၊ ပထုဲဓရုဲအရေဝ်ညးတံအိုတ်စိုအ် သာ်ဝွံ ဟီုပၟိၚ်ရ။

၈

သာ်ဂှ် ကျာ်ထာဝရဝွံ အလုံပ္ဍဲမွဲဂၠးတိဇၞော်ပရးဂစာဲညးတံဇၟာပ်ဇၟာပ်ဒေသတုဲ၊ ညးတံဝွံ ပ္တန်ဍုၚ်ဂှ် မံၚ်အိုတ်ရ။

၉

ဒှ်သာ်ဂှ်တုဲ ပ္ဍဲဍုၚ်ဂှ် ကျာ်ထာဝရပထုဲ ကၠေံအရေဝ်ကောန်တိဇၞော်အိုတ်သီုတံဂှ်တုဲ၊ ဟိုတ်မပရးဂစာဲညးတံဇၟာပ်ဇၟာပ်ဒေသ အလုံမွဲဂၠးတိဇၞော်ဂှ်၊ တေံဍုၚ်ဝွံ မကော်ခဴဍုၚ်ၜါၜုလောန်ရောၚ်။

၁၀

အဆက်ကောန် အဆက်စဴ သှေမမ္ဂးဂှ်၊ သှေမဝွံ နွံအယုက်ကၠံသၞာံတုဲ၊ ကြဴဍာ်ဇၞော်ဟးပရးလံၜါသၞာံဂှ် ညာတ်မုက်ကောန်အာဖာဇာဒ်ရ။

၁၁

ကြဴမညာတ်မုက်အာဖာဇာဒ်ဂှ် သှေမဝွံ ဂျိုၚ်လမျီု မသုန်ကၠံတုဲ ညာတ်မုက်ကောန်တြုံကောန်ဗြဴဂမၠိုၚ်ရ။

၁၂

အာဖာဇာဒ်ဝွံ နွံအယုက်ပိဣသုန်သၞာံတုဲ ညာတ်မုက်ကောန်သှာလရ။

၁၃

ကြဴမညာတ်မုက်သှာလဂှ်၊ အာဖာဇာဒ်ဂျိုၚ်လမျီုပန်ကၠံပိသၞာံတုဲ ညာတ်မုက် ကောန်တြုံကောန်ဗြဴဂမၠိုၚ်ရ။

၁၄

သှာလဝွံ နွံအယုက်ပိစှ်ောသၞာံတုဲ ညာတ်မုက်ကောန် ဟေၜါရ။

၁၅

ကြဴမညာတ်မုက်ဟေၜါဂှ် သှာလဝွံ ဂျိုၚ်လမျီု ပန်ကၠံစှ်ောသၞာံတုဲ၊ ညာတ်မုက်ကောန်တြုံဗြဴဂမၠိုၚ်ရ။

၁၆

ဟေၜါဝွံ နွံအယုက်ပိစှ်ောသၞာံတုဲ၊ ညာတ်မုက်ကောန်ဖာလေက်ရ။

၁၇

ကြဴမညာတ်မုက်ဖာလေက်ဂှ်၊ ဟေၜါဝွံ ဂျိုၚ်လမျီုပန်ကၠံပိစှ်ောသၞာံတုဲ ညာတ်မုက်ကောန်တြုံကောန်ဗြဴဂမၠိုၚ်ရ။

၁၈

ဖာလေက်ဝွံ နွံအယုက်ပိစှ်ောသၞာံတုဲ၊ ညာတ်မုက်ကောန်ရာဂဝ်ရ။

၁၉

ကြဴမညာတ်မုက်ကောန် ရာဂဝ်ဂှ်၊ ဖာလေက်ဝွံ ဂျိုၚ်လမျီုၜါကၠံဒစိတ်သၞာံတုဲ၊ ညာတ်မုက်ကောန်တြုံကောန်ဗြဴဂမၠိုၚ်ရ။

၂၀

ရာဂဝ်ဝွံ နွံအယုက်ပိစှ်ောၜါသၞာံတုဲ၊ ညာတ်မုက်ကောန်သေရုက်ရ။

၂၁

ကြဴမညာတ်ကောန်သေရုက်ဂှ်၊ ရာဂဝ်ဂျိုၚ်လမျီုၜါကၠံထပှ်သၞာံတုဲ၊

၂၂

ညာတ်မုက်ကောန်ဏာခေါဝ်ရ။

၂၃

ကြဴမညာတ်မုက်ဏာခေါဝ်ဂှ် သေရုက်ဝွံ ဂျိုၚ်လမျီုၜါကၠံသၞာံတုဲ ညာတ်မုက် ကောန်တြုံကောန်ဗြဴဂမၠိုၚ်ရ။

၂၄

ဏာခေါဝ်ဝွံ နွံအယုက်ၜါစောဟ်ဒစိတ်သၞာံတုဲ၊ ညာတ်မုက်တေရရ။

၂၅

ကြဴမညာတ်မုက်တေရဂှ်၊ ဏာခေါဝ်ဝွံ ဂျိုၚ်လမျီုကၠံစှ်ဒစိတ်သၞာံတုဲ ညာတ်မုက်ကောန်တြုံကောန်ဗြဴဂမၠိုၚ်ရ။

၂၆

တေရဝွံ နွံအယုက်ထပှ်စှ်ောသၞာံတုဲ၊ ညာတ်မုက်ကောန်အာဗြာမ်၊ ဏာခေါဝ်၊ ခါရာန်တံဂှ်ရ။

၂၇

အဆက်ကောန်အဆက်စဴတေရမ္ဂးဂှ်၊ တေရဝွံ ညာတ်မုက်အာဗြာမ်၊ ဏာခေါဝ်၊ ခါရာန်တံဂှ်ရ။

၂၈

ခါရာန်ဂှ်လေ၊ ညာတ်မုက်လဝ်တရ။ ခါရာန်ဝွံ ကၠာမညးတေရဟွံချိုတ်၊ ပ္ဍဲဍုၚ်ဥရကောန်ခါလဍာဲမမံၚ်ဒေသဇကုမဒုၚ်သၠးဂဗ္ဘဂှ် ချိုတ်အာရ။

၂၉

အာဗြာမ်ကဵုဏာခေါဝ်ကေတ်ဗြဴတုဲ၊ ဗြဴအာဗြာမ်မ္ဂးဂှ် နွံယၟုသာရာဲရ။ ဗြဴဏာခေါဝ်မ္ဂးဂှ်၊ ကောန်ဗြဴခါရာန်မနွံယၟုမိလခါရ။ ခါရာန်ဝွံ ဒှ်မမိလခါကဵုဣသခရ။

၃၀

သာရာဲမ္ဂးဂှ်၊ ဒှ်ဗြဴသမၚ်တုဲ ကောန်ဟွံမွဲ။

၃၁

တေရဝွံ အာဗြာမ်ဂှ်လေကီု၊ ကောန်ခါနာန်စဴညးလဝ်တဂှ်လေကီု၊ ဂအဟ်ညးသာရာဲမဒှ်သမ္ဘာကောန် ညးအာဗြာမ်ဂှ်လေကီုကော်တုဲ၊ ညံၚ်ညးတံဂွံအာပ္ဍဲဍုၚ်ခါနာန်ဂှ် တိတ်နူဍုၚ်ဥရကောန်ခါလဍာဲတံမမံၚ်ဂှ်တုဲ၊ စိုပ်ပ္ဍဲဍုၚ်ခါရာန်မံၚ်အိုတ်ရ။

၃၂

တေရဝွံ နွံအယုက်ၜါကၠံသၞာံတုဲ ချိုတ်ပ္ဍဲဍုၚ်ခါရာန်ရ။

နိဿဲ

ဂကောံသၠပတ်သမ္မာမန်

ကလေင်ကေတ်လဝ် နူ "

"