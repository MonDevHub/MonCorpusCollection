သၠ​ပတ်​ပ​ထ​မ​ကဝ် ၁၃

သၠ​ပတ်​ပ​ထ​မ​ကဝ် ၁၃

၁

အာဗြာမ်သီုကောန်ဗြဴသမ္ဘာဝွံလေ၊ ကောံကုလဝ်တမွဲစွံဂှ် ကေတ်ဒြပ်ဆမနွံပ္ဍဲဇကုတုဲ၊ တိတ်အာနူကဵုရးအာဲဂုတ္တုတုဲ၊ စိုပ်အာပ္ဍဲရးသမၠုၚ်ကျာရ။

၂

ပ္ဍဲကာလဂှ် အာဗြာမ်ဝွံ သဵု၊ ဂၠဴတံဂှ်လေကီု၊ ထဝ်သြန်လေကီုဂွံဗွဲမလောန်ရ။

၃

မွဲဝါပၠန် နူရးသမၠုၚ်ကျာအာတရဴတုဲ၊ စိုပ်အာဒဵုၜေထလ၊ ပ္ဍဲဒေသမသြိုၚ်တာဲကိုပ်ကၠာဂှ်

၄

အကြာဍုၚ်ၜေထလကဵုဍုၚ်အာဣ၊ ဒေသမဒက်ပၞၚ်ယတ်ကၠာဂှ်ရ။ ပ္ဍဲဒေသဂှ် အာဗြာမ်ဂှ် ဝွံ ပပတ္တဏာကဵုနာမကျာ်ထာဝရရ။

၅

လဝ်တမဗက်အာမွဲစွံကဵုအာဗြာမ်ဂှ်လေ နွံကဵုသဵု၊ ဂၠဴဂမၠိုၚ်ကဵုတာဲဂမၠိုၚ်ရ။

၆

တေံမၞိဟ်ၜါတလတံဝွံ တၞဟ်နသၟိက်မံၚ်မွဲစွံဂှ် တေံတိဂှ် ဟွံသၟက်ရထ။ ဒြပ်ဂၠိုၚ်ဗွဲမလောန်တုဲ၊ ညးတံမံၚ်မွဲစွံ ဟွံမာန်အိုတ်။

၇

ပၟၚ်ဂၠဴအာဗြာမ်ကဵုပၟၚ်ဂၠဴလဝ်တတံဂှ်လေ သေက်ဇဵုအိုတ်ရ။ ပ္ဍဲကာလဂှ် ကောန်ဂကူခါနာန်ကဵုကောန်ဂကူဖေရဇိတံဝွံ နွံပ္ဍဲရးတေံအိုတ်ရောၚ်။

၈

အာဗြာမ်ဂှ်လေ ပိုညးဝွံ ကောကဵုဒေံဒှ်တုဲ၊ ပ္ဍဲအဲကဵုမၞးဂှ်လေကီု၊ ပ္ဍဲပၟၚ်ဂၠဴအဲကဵုပၟၚ်ဂၠဴမၞးတံဂှ်လေကီု၊ ဒဒှ်မသေက်ဇဵုလ္ပကဵုနွံ။

၉

မွဲဂၠးတိနွံဂတမၞးဟွံသေၚ်ဟာ၊ သ္ဍးအာနူအဲတုဲ မံၚ်တဴရ။ မၞးဝွံ အာလ္ပာ်တဲဇွိမ္ဂး၊ အဲအာလ္ပာ်တဲသ္တုံရောၚ်။ မၞးဝွံ အာလ္ပာ်တဲသ္တုံမ္ဂး၊ အဲအာလ္ပာ်တဲဇွိရောၚ် သာ်ဝွံ ဟီုရ။

၁၀

ပ္ဍဲကာလဂှ် ကၠာကျာ်ထာဝရဟွံပလီုပလာ်ဍုၚ်သောဝ်ဍောမ်ကဵုဍုၚ်ဂေါဝ်မောဝ်ရဏီဂှ်၊ ဂၠံၚ်မအာဍုၚ်ဇောဝ်ရ၊ ပ္ဍဲဇၟာပ်ဇၟာပ်ဒေသပွဳဗွိုၚ်ၜဳယဝ်ဍာန်ဍာ်ဂၠိုၚ်တုဲ၊ ညံၚ်ကဵုကၠံကျာ်ထာဝရဂှ်လေကီု၊ ညံၚ်ကဵုရးအာဲဂုတ္တုဂှ်လေကီု ဒဒှ်မဒှ်ဂှ် လဝ်တရံၚ်လၟဳတုဲ ညာတ်ရ။

၁၁

လဝ်တဝွံ အလုံမွဲခလံက်ၜဳယဝ်ဍာန်ရုဲကေတ်တုဲ ပြံၚ်အာဒိုဟ်ဗၟံက်မ္ဂး၊ ညးမွဲကဵုညးမွဲပြးအာရၚ်သ္ကံအိုတ်ရ။

၁၂

အာဗြာမ်ဝွံ မံၚ်ပ္ဍဲရးခါနာန်ရ။ လဝ်တမ္ဂးဂှ်၊ မံၚ်ပ္ဍဲဍုၚ်ပွဳဗွိုၚ်ၜဳဂမၠိုၚ်တုဲ၊ ဇရေၚ်ဍုၚ်သောဝ်ဍောမ်သြိုၚ်တာဲတဴရ။

၁၃

ကောန်ဍုၚ်သောဝ်ဍောမ်တံဝွံ ဒှ်မၞိဟ်တမြံ၊ မၞိဟ်ဒုဟ်မဂၠိုၚ်ဗွဲမလောန်ပ္ဍဲဂတကျာ်ထာဝရအိုတ်ရောၚ်။

၁၄

လဝ်တဝွံ သ္ဍးအာနူအာဗြာမ်တုဲ၊ ကျာ်ထာဝရကော်အာဗြာမ်မ္ဂး၊ နူကဵုဒေသမၞးမနွံဂှ် သမၠုၚ်ကျာသၟဝ်ကျာ၊ ဗၟံက်၊ ပလိုတ်ရံၚ်လၟဳရ။

၁၅

မွဲဂၠးတိမၞးမညာတ်ဂှ် ပ္ဍဲကဵုမၞးဂှ်လေကီု၊ ပ္ဍဲကဵုဂကူဝေါၚ်သမၞးဂှ်လေကီုအဲကဵုလမိုန်ကာလရောၚ်။

၁၆

ဂကူဝေါၚ်သမၞးဂှ် ညံၚ်ကဵုခနိက်တိအဲကဵုဂၠိုၚ်တိုန်ရောၚ်။ ဒှ်သာ်ဂှ်တုဲ မၞိဟ်ဝွံ ရိုဟ်ခနိက်တိမာန်မ္ဂး၊ ရိုဟ်ဂကူဝေါၚ်သမၞးမာန်ရောၚ်။

၁၇

မၞးက္တဵုတုဲ တိဂှ် လက်ဇလိၚ်ဂှ်လေကီု၊ လက်အနာံဂှ်လေကီုသဍောန်အာရ။ အဲကဵုပ္ဍဲမၞးရောၚ် သာ်ဝွံ ဟီုပၟိၚ်ရ။

၁၈

မွဲဝါပၠန်အာဗြာမ်ပြံၚ်တာဲတုဲ၊ ကာလမစိုပ်ပ္ဍဲဂြိုပ်ကြောတ်မာမ်ရေ၊ ဍုၚ်ဟေဗြောန်စှ်ေဒၞာဲတုဲ၊ သွက်ကျာ်ထာဝရဒက်ပၞၚ်ယတ်တဴရ။

နိဿဲ

ဂကောံသၠပတ်သမ္မာမန်

ကလေင်ကေတ်လဝ် နူ "

"