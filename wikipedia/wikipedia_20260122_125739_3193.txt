သၠ​ပတ်​ပ​ထ​မ​ကဝ် ၄

သၠ​ပတ်​ပ​ထ​မ​ကဝ် ၄

၁

ကြဴဂှ် မၞိဟ်အာဍာမ်ဝွံ ဆက်ဆံကဵု သမ္ဘာညးမ္ဂး၊ ဨဝကေတ်ပတိသန္ဓိတုဲ သၠးဂဗ္ဘကာဣဏမ္ဂး အဲဂွံမၞိဟ်ကျာ်ထာဝရ သာ်ဝွံ ဟီုဂးရ။

၂

မွဲဝါပၠန်ဒေံညးအာၜေလဂှ် သလးတုဲရ။ အာၜေလမ္ဂးဂှ်၊ ဒှ်ပၟၚ်သဵုရ။ ကာဣဏမ္ဂးဂှ် ဒှ်ညးမကၠောန်ဗ္ၚရ။

၃-၄

စိုပ်အခိၚ်တုဲ၊ ကာဣဏဝွံ သွက်ဂွံပူဇဴသကာဂတကျာ်ထာဝရဂှ် ကေတ်နၚ် သတ်တိရ။ အာၜေလဂှ်လေ၊ နူအပ္ဍဲဒကံသဵုဇကုဂှ် ကေတ်နၚ်ကောန်ဂၠုလ္ၚဵုကဵုကၠေၚ်သဵုလ္ၚဵုရ။ ကျာ်ထာဝရဝွံ ကဵုအာၜေလကဵုပူဇဴသကာညးဂှ် ပမနသက်ကာရ။

၅

ကဵုကာဣဏကဵုပူဇဴသကာညးဂှ် ကျာ်ဟွံပမနသက်ကာရ။ ဟိုတ်ဂှ်ရ ကာဣဏဝွံ ပဏောတ်တိတ် ဗွဲမလောန်တုဲ လီုမုက်ရ။

၆

ကျာ်ထာဝရဂှ်လေ၊ မၞးဝွံ မူဟိုတ်ပၞောတ်တိတ်ရော။ မူဟိုတ်မုက်လီုရော။

၇

မၞးပဗွဲမခိုဟ်မ္ဂး ဟွံဂွံအခေါၚ်ဟာ။ ပဟွံခိုဟ်မ္ဂး ယတ်ပရေဒုဟ် မအောပ်ဒၟံၚ်ပ္ဍဲဇရေၚ်တရၚ်ရ။ ညးဂွံဗက်ပၟိက်မၞးတုဲ မၞးဂွံအုပ်လဒံညးရ။ သာ်ဝွံ ဟီုပၟိၚ်ကဵုကာဣဏရ။

၈

ကာဣဏဂှ်လေ အာဝါအိုတ်စိုအ် သာ်ဝွံ ကော်ဒေံညးအာၜေလတုဲ ကာလမစိုတ်ပ္ဍဲဝါဂှ် ပသတ်တြုကဵုဒေံအာၜေလတုဲ ဂစိုတ်ထောံရ။

၉

ကျာ်ထာဝရဂှ်လေ ဒေံမၞးအာၜေလဂှ် မူဒၞာဲမနွံရော သာ်ဝွံ သၟာန်ကာဣဏဂှ်တုဲ၊ အဲဍိက်ဟွံတီ။ အဲဍိက်ဒှ်ညးမၚ်ဒေံရဟာ သာ်ဝွံ ဟီုပ္တီရ။

၁၀

ကျာ်ဂမျိုၚ်ဂှ်လေ၊ မၞးဝွံ မူပရရော။ ရမျှာၚ်ဆီဒေံမၞးမလရိုအ်ကော်မံၚ်အဲနူပ္ဍဲတိရသွံ။

၁၁

ဒှ်သာ်ဂှ်တုဲ ကသဴတိဇၞော်မပံက်ပါၚ်ဇကုညံၚ်ဂွံဂိုၚ်ကေတ်ဆီဒေံမၞး ဟိုတ်မၞးမဒးဒုၚ်ဂှ်၊

၁၂

မပ္တံကဵုလၟုဟ်တုဲ ကာလမၞးမကၠောန်ပ္ဍဲတိဂှ် အတိုၚ်ပက္ကတိဂှ် ဟွံဂွံသတ်ဒကောၚ်ရ။ ညးမဒးဒြေပ်အာလတူတိဇၞော်၊ ညးမဒးလန်ဂၚေၚ်အာပ္ဍဲဇၟာပ်ဇၟာပ်ဒေသမဂွံဒှ်ရောၚ် သာ်ဝွံ ဟီုပၟိၚ်တဴရ။

၁၃-၁၄

ကာဣဏဂှ်လေ၊ ဒုဟ်အဲဍိက်ဝွံ ဇၞော်ဒဵုပရေဟွံမာန်ဟာ။ ပ္ဍဲတ္ၚဲဝွံ တဳလပိုန်မဗက်ပ္တိတ်အဲဍိက် နူဂၠးတိဇၞော်တုဲရ။ မုက္ခဝါတဳလဂုန်လေ အဲဍိက်ဟွံညာတ်ရ။ ညးမဒးဒြေပ်အာပ္ဍဲလတူတိဇၞော်၊ ညးမဒးလန်ဂၚေၚ်ဇၟာပ်ဇၟာပ်ဒေသဂှ် ဒးဒှ်ရောၚ်။ ဆညးမဆဵုတံဂှ် ဂစိုတ်အဲဍိက်ရောၚ် သာ်ဝွံ ဟီုပ္တီကျာ်ထာဝရရ။

၁၅

ကျာ်ထာဝရဂှ်လေ ဒှ်သာ်ဂှ်တုဲ ယြဴညးမွဲမဂစိုတ်ကာဣဏမ္ဂးဂှ် ဒုဟ်ဒန်ထပှ်ဆဂှ် ဒးဒုၚ်ရောၚ် သာ်ဝွံ ဟီုပၟိၚ်တုဲ ညးမဆဵုကာဣဏဆဗၞတ်ညးမွဲတၞံနဟွံမိက်ကဵုဂစိုတ်ဂှ်၊ ကျာ်ထာဝရဝွံ ကဵုလဝ်သမ္တီပ္ဍဲညးရ။

၁၆

ကာဣဏဝွံ တိတ်အာနူဇရေၚ်ကျာ်ထာဝရတုဲ၊ မံၚ်ပ္ဍဲရးနဝ်ဍ၊ ဗၟံက်ဨဍေန်ရ။

၁၇

ပ္ဍဲကာလဂှ် ကာဣဏဝွံ ဆက်ဆံကဵုဗြဴဇကုမ္ဂး၊ ညးဝွံ ကေတ်ပတိသန္ဓိတုဲ သၠးဂဗ္ဘကောန်ဨဏောက်ရ။ ကာဣဏဝွံလေ ဒက်ဍုၚ်တုဲ၊ အတိုၚ်ယၟုကောန်ညးဍုၚ်ဂှ် ကော်ဍုၚ်ဨဏောက်ရ။

၁၈

ကောန်ဨဏောက်မ္ဂးဂှ်၊ ဣရာဒ်၊ ကောန်ဣရာဒ်မ္ဂးဂှ်၊ မဟုယေလ၊ ကောန်မဟုယေလမ္ဂးဂှ်၊ မထုသှလ၊ ကောန်မထုသှလမ္ဂးဂှ် လာမေက်ရောၚ်။

၁၉-၂၀

လာမေက်ဝွံ ဂွံပံၚ်ဖက် ကဵုဗြဴၜါမနွံယၟုအာဍကဵုဇိလတုဲ၊ အာဍဝွံ သၠးဂဗ္ဘကောန်ယာၜလရ။ တေံကောန်ဝွံ မ္ဂးဂှ် ဒှ်အစာမညးမမံၚ်ပ္ဍဲတာဲကဵုညးမဝဳပြေၚ်ဂၠဴရောၚ်။

၂၁

ဒေံညးမနွံယၟုယုၜလမ္ဂးဂှ်၊ ဒှ်အစာညးမလေပ်တိၚ်စံၚ်၊ ပဂိုဟ်ခရာအိုတ်သီုတံဂှ်ရောၚ်။

၂၂

ဇိလဝွံလေ သၠးဂဗ္ဘကောန်တုၜလကာဣဏဂှ်ရ။ ညးဝွံ မဒှ်အစာညးမတက်ဒမာတ်ထဝ်၊ ဒမာတ်ပသဲအိုတ်သီုတံဂှ်ရ။ ၝဲတုၜလကာဣဏမ္ဂးဂှ်၊ မနွံယၟုနေမရ။

၂၃

လာမေက်ဂှ်လေ အာဍဇိလ၊ ရမျှာၚ်အဲမဟီုဂှ် သမ္တီအိုတ်ရ၊ သမ္ဘာလာမေက်တံ၊ ကလၚ်ဂလာန်အဲအိုတ်ရ။ မၞိဟ်မွဲမၜုၚ် တက်အဲမတွံဂးမၞိဟ်ဗၠာဲမွဲပယဲခရအဲဂှ် အဲဂစိုတ်တုဲရ။

၂၄

ကာဣဏဝွံ ဂွံဓဝ်ထပှ်ဆမ္ဂး၊ ကွေံရလာမေက်ထဝ်ထပှ်စှ်ောထပှ်ဆရောၚ် သာ်ဝွံ ဟီုကဵုသမ္ဘာဇကုညိတံဂှ်ရ။

၂၅

အာဍာမ်ဝွံ ဆက်ဆံကဵုဗြဴညးပၠန်တုဲ ဗြဴညးသလးဂဗ္ဘကောန်တုဲ ခုတ်ယၟုညးသှေထရ။ ဟိုတ်မ္ဂးဂှ်၊ စဏအာၜေလကာဣဏမဂစိုတ်ဂှ်၊ ဝေါၚ်သတၞဟ်ဂှ် ကျာ်ဂမျိုၚ်မစွံလဝ်သွက်အဲဍိက်ရသာ်ဂှ် ဟီုရ။

၂၆

သှေထဝွံ ဂွံကောန်တုဲ ခုတ်ယၟုညးဨဏောတ်ရ။ ပ္ဍဲကာလဂှ် ပသလဲကဵုနာဲမကျာ်ထာဝရဂှ်တုဲ မပ္တံရေဟ်သေဟ်အိုတ်ရ။

နိဿဲ

ဂကောံသၠပတ်သမ္မာမန်

ကလေင်ကေတ်လဝ် နူ "

"