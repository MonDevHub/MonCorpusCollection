သၠ​ပတ်​ပ​ထ​မ​ကဝ် ၇

သၠ​ပတ်​ပ​ထ​မ​ကဝ် ၇

၁

မွဲဝါပၠန်ကျာ်ထာဝရဝွံ ဟီုပၟိၚ်ကဵုနဝ်ဨမ္ဂးဂှ်၊ ပ္ဍဲဂကူကာလလၟုဟ်ဂှ် ဒဒှ်မၞးမသ္တပ်လ္ဂူပ္ဍဲဂတအဲဂှ် အဲတီညာတ်တုဲ ကောံကုသ္ၚိကၟိန်မၞးအိုတ်သီုမွဲစွံ၊ လုပ်အာပ္ဍဲက္ၜၚ်အိုတ်။

၂

ပ္ဍဲလတူတိဇၞော်ဂှ် ဂကူတိရစ္ဆာန်ဟွံလီု၊ တၞဟ်နသၟိက်ကဵုဆက်အာဂှ်၊ ပ္ဍဲဇၟာပ်ဇၟာပ်ဂကူသတ်ဇိုၚ်ပန်မသ္ဇုၚ်ဂွုဂှ်၊ ၝောံကၟက်သီုစုံထပှ်၊ ပ္ဍဲဇၟာပ်ဇၟာပ်ဂကူသတ်ဇိုၚ်ပန်မသ္ဇုၚ်ဂွုဂှ်၊ ၝောံကၟက်သီုစုံၜါၜါ၊

၃

ပ္ဍဲဇၟာပ်ဇၟာပ်ဂကူဂစေံအကာသဂှ်လေ ၝောံကၟက်သီုထပှ်တၞဟ်တံဂှ် ဒးသီကေတ်ရောၚ်။

၄

ဟိုတ်မ္ဂးဂှ်၊ မပ္တံနူကဵုတ္ၚဲဝွံ ပေၚ်ထပှ်တ္ၚဲဂှ် လုကဴပန်စှ်ောတ္ၚဲဂှ် အဲကဵုဗြဲဂူပ္ဍဲလတူတိဇၞော်ရောၚ်။ သတ္တံအဲက္တဵုပဒှ်လဝ်အိုတ်သီုတံဂှ် အဲပါဲစလးကၠေံနူလတူတိဇၞော်ရောၚ် သာ်ဂှ် ကျာ်ထာဝရဗ္ကန်လဝ်ရ။

၅

အတိုၚ်ကျာ်မဗ္ကန်လဝ်ဂှ် နဝ်ဨပတဴရ။

၆

ပ္ဍဲကာလဍာ်ဇၞော်ဟးဂးရးပ္ဍဲလတူတိဇၞော်ဂှ် နဝ်ဨဝွံ မနွံအယုက်တရဴကၠံသၞာံရောၚ်။

၇

ဟိုတ်နူကဵုဘဲဍာ်ဇၞော်ဟးပရးဂှ် နဝ်ဨဝွံ ကောံကု၊ ကောန်သမ္ဘာ၊ ဂအဟ်ဇကုဂမၠိုၚ်တံဂှ် လုပ်အာပ္ဍဲက္ၜၚ်တုဲ

၈

အတိုၚ်ကျာ်ဂမျိုၚ်ဗ္ကန်လဝ်၊ နူအပ္ဍဲသတ်ဇိုၚ်ပန်မသ္ဇုၚ်ဂွု၊ သတ်ဇိုၚ်ပန်ဟွံသ္ဇုၚ်ဂွု၊ ဂစေံဂမၠိုၚ်ကဵုတိရစ္ဆာန်မခမာလေပ်ပ္ဍဲလတူတိဇၞော်ဂမၠိုၚ်၊

၉

ၝောံကၟက်သီုစုံတံဂှ် ကောံကုနဝ်ဨမွဲစွံလုပ်အာပ္ဍဲက္ၜၚ်အိုတ်ရ။

၁၀-၁၁

ပေၚ်ထပှ်တ္ၚဲတုဲ၊ ဍာ်ဇၞော်ဟးပရးပ္ဍဲလတူတိဇၞော်အိုတ်ရ။ ပ္ဍဲသၞာံနဝ်ဨမပေၚ်အယုက်တရဴကၠံ၊ ဂိတုဒုတိယ၊ စှ်ထပှ်တ္ၚဲဂှ်၊ ဍာ်ဗလာဲဒမံၚ်သ္ဇိုဟ်နက်ဗွဲမဇၞော်ဆမနွံတံထကးတိတ်တုဲ၊ ပဏော်ဗ္တၚ် အကာသဂမၠိုၚ်ဂှ် ပံက်တုဲမ္ဂး၊

၁၂-၁၃

လုကဴပန်စှ်ောတ္ၚဲဂှ် ဗြဲဂူလတူတိဇၞော်ရ။ ပ္ဍဲတ္ၚဲဂှ် မပ္တံကဵုနဝ်ဨကဵုသမ္ဘာညး ကောန်နဝ်ဨသှေမ၊ ဟာမ၊ ယျာဖေတ်ပိဇကုတံဝွံ လုပ်အာပ္ဍဲက္ၜၚ်အိုတ်ရ။

၁၄

နူအပ္ဍဲဂကူကၟီကၠဂကူပြေၚ်ဂၠဴ ဂကူသတ်တိရစ္ဆာန်မခမာလေပ်ပ္ဍဲလတူတိ၊ ဂကူစာၚ်ဂစေံ မလေပ်ပဝ်၊

၁၅

နူကဵုဇၟာပ်ဇၟာပ်ဂကူတိရစ္ဆာန်မဂျိုၚ်လမျီုအိုတ်သီုတံဂှ်၊ ၝောံကၟက်သီုစုံတံဝွံ ကောံကုနဝ်ဨမွဲစွံလုပ်အာပ္ဍဲက္ၜၚ်အိုတ်ရ။

၁၆

သာ်ဂှ် အတိုၚ်ကျာ်ဂမျိုၚ် မဗ္ကန်လဝ်ကဵုနဝ်ဨဂှ် တိရစ္ဆာန်မလုပ်တံဝွံ နူအပ္ဍဲတိရစ္ဆာန်အိုတ်သီုတံဂှ် ၝောံကၟက်သီုစုံလုပ်အိုတ်ရ။ ကျာ်ထာဝရလေ ကၟာတ်ကၠေံနဝ်ဨအပ္ဍဲဂှ်ရ။

၁၇

ဍာ်ဇၞော်ဟးပရးဝွံ လုကဴပန်စှ်ောတ္ၚဲဇၞော်တိုန်ပ္ဍဲတိလတူတိဇၞော်လအိတ်တွဵုတုဲ သလုၚ်လဝ်က္ၜၚ်နူကဵုတိတုဲ ပလံၚ်ဏာရ။

၁၈

မွဲဝါပၠန်ဍာ်ဇၞော်ကဵုဒြဟတ်တုဲ၊ မကဵုမဂၠိုၚ်တိုန် ဗွဲမလောန်ပ္ဍဲတိဇၞော်ဂှ်၊ က္ၜၚ်ဟဳဒၟံၚ် ပ္ဍဲလတူဂၠးဍာ်ရ။

၁၉

ကြဴဂှ် မွဲဝါနကဵုဍာ်မဇၞော်ကဵုဇြဟတ်ပ္ဍဲလတူတိဇၞော်ဗွဲမလောန်ဂှ်၊ ဒဵုဇၞော်ဆမနွံ ပ္ဍဲသၟဝ် အကာသအိုတ်သီုတံဂှ် တဏီဗၠိုက်အိုတ်ရ။

၂၀

ပ္ဍဲလတူဒဵုမတဏီဍာ်ဂှ် ဍာ်မလောန်တိုန်စှ်သုန်ဟတ်ရောၚ်။

၂၁

ဂကူသတ်တိရစ္ဆာန်မလေပ်ချဳဂရာၚ် ပ္ဍဲလတူတိ မတွံဂးဂစေံပြေၚ်ဂၠဴကၟီကၠတိရစ္ဆာန်မခမာလေပ်ပ္ဍဲလတူတိအိုတ်သီုတံကဵုမၞိဟ်အိုတ်သီုတံဂှ် ချိုတ်အိုတ်ရ။

၂၂

ယီုလုပ်ယီုတိတ်၊ ဆမဂျိုၚ်လမျီုပ္ဍဲလတူသြၚ်တံဂှ် ချိုတ်အိုတ်ရ။

၂၃

နွံပ္ဍဲလတူဂၠးတိ၊ မၞိဟ်ကဵုဒှ်၊ သတ်ဇိုၚ်ပန်ကဵုဒှ်၊ အရာမခမာလေပ်ကဵုဒှ်၊ ဂစေံအကာသကဵုဒှ်၊ ဆမဂျိုၚ်လမျီုအိုတ်သီုတံဂှ် ကျာ်ပါဲစလးကၠေံနူလတူတိဇၞော်တုဲ၊ စိုပ်ဒဒှ်မလီုလာ်ကၠေံအိုတ်ရ။ ကောံကုနဝ်ဨမွဲစွံမပ္တံကဵုနဝ်ဨဂှ်တုဲ၊ ဆးညးမနွံပ္ဍဲက္ၜၚ်အိုတ်သီုတံဂှ် သိဟ်ဒၟံၚ်အိုတ်ရ။

၂၄

ဍာ်ဂှ်လေ ပ္ဍဲလတူတိဇၞော်ဂှ် လုကဴကၠံမသုန်စှ်ောတ္ၚဲဂှ် သီုမဇၞော်ဒြဟတ်တဴရ။

နိဿဲ

ကလေင်ကေတ်လဝ် နူ "

"