ကရောင်ပၞာန်ပံင်တောဲရာမည

ကရောင်ပၞာန်ပံင်တောဲရာမည

(ရာမညပူးတွဲစစ်ကြောင်း) ဂှ် ဒှ် ကရောင်ပၞာန် နကု

ဒပ်ပၞာန် ဗၠးၜးဍုင်မည် (MLA)

၊

ဒပ်ပၞာန်ဗၠးၜးကောန်ဂကူမန်

(MNLA-AD)၊

ဒပ်စဵုဒၞာဍုင်မန်

(MSDF)၊ ကု

ဒပ်ပၠန်ဂတးဍုင်မန်

(MSRF) တအ် ပံင်ကောံတုဲ ဒက်ပ္တန်လဝ် နူ သၞာံ ၂၀၂၅ ဂိတုဇာန္နဝါရဳ ၁၇ ရ။

တင်ရန်တၟအ် မဂွံဒက်ပ္တန် ကရောင်ပၞာန်ပံင်တောဲရာမညဏအ်ဂှ် ဒပ်ပၞာန်မန်ဂမၠိုင် သွက်ဂွံချဳဓရာင် ပရေင်ပၞာန်၊ သွက်ဂွံ ဗတိုက် တၠအဝဵုပၞာန်ဗၟာမွဲစွံတုဲ ညံင်ဂွံ သၠုင်ပ္တိုန် အသိင် ပေါဲဗတိုက် ပ္ဍဲ ဒေသရးမန်ဂမၠိုင်ရ။

ပရေင်ပံင်တောဲဏအ်ဂှ် ဒှ် အရာ အခိင်ကာလအကြာ သွက်ဂွံကၠောအ်က္ဍ ရေင်သကအ်တုဲ နူဂှ် မွဲကဆံင် ညံင်ဂွံဒက်ပ္တန်အာ ဒပ်ပၞာန်မန်မွဲရ။

အခိင်ကာလမဆက်စၠောအ် မစမ်ၜတ်ဂှ် စွံလဝ် ပွိုင် ပိဂိတု။

အခိင်ကာလ မပံင်တောဲဏအ်ဂှ် ပ္ဍဲ ဒပ်ပၞာန်ဗၠးၜးဍုင်မည် (MLA) ဂှ် ဒြဟတ် ကောန်ပၞာန် နွံ ၜိုတ် ၅၀၀၊ ပ္ဍဲဂှ် ကောန်ပၞာန် မဒှ် ဒတုဲ သွက်ဂွံဗတိုက်ပၞာန်ဂှ် နွံ ၜိုတ် ၄၀၀။ ဒပ်ပၞာန်ဗၠးၜးကောန်ဂကူမန် (MNLA-AD) ဂှ် နွံ ကောန်ပၞာန် ၜိုတ် ၃၀၀၊ ဒပ်စဵုဒၞာဍုင်မန် (MSDF) ဂှ် နွံ ကောန်ပၞာန် ၜိုတ် ၁၅၀၊ ဒပ်ပၠန်ဂတးဍုင်မန် (MSRF) ဂှ် နွံ ၜိုတ် ၂၀ တၠရ။ စပ် ကုဒြဟတ်လၟိဟ်ဏအ်ဂှ် ဒှ် ကာပၞုက်၊ တုဲပၠန် ဆေင်စပ်ဒၟံင် ကုကာပၞာန်တုဲ ဗွဲမကၠးဖ္ဍး တီကေတ် ဟွံမာန်၊ တုဲပၠန် ဗၟံက်ထ္ၜးလဝ် ပြာပြာကတ်ကတ် ဟွံမဲရ။

ကြဴနူ မဒက်ပ္တန် ကရောင်ပၞာန်ဏအ်တုဲ ၜိုတ်ၜါဂိတုပြင်ဂှ် နကုကရောင်ပၞာန်ဏအ်တုဲ ဗၟံက်ရုပ်ရဴပၞာန်၊ မလုပ်ပေါဲဗတိုက် ကုဒပ်သၞဂှ် ဟွံဂွံဆဵုကေတ်တုဲ နူ ဌာနပရိုင်ဗၠးၜးမန် (Independent Mon News) သၟာန် ညးမနွံအခေါင်ဟီု ဒံက်တာသဳရိမန်ဆာန်တုဲ ဟိုတ်နူ ဟွံမိက်ကဵု ညးဍုင်ကွာန်တအ် ဒး ဘဲပၞာန်ကီု၊ ဟိုတ်နူ မစဳဇန်ဒၟံင် ကမၠောန်၊ တုဲပၠန် အရီုအဗင် နူ ညးဍုင်ကွာန်တအ် ကလိဂွံအောန်တုဲ ဟွံဒှ် ဗၟံက်ရုပ်ရဴပၞာန်ရ။

သွက်ဂွံဒက်ပ္တန် ဒပ်ပၞာန်မန်မွဲဂှ် ဂိတုမာတ် ၁၇၊ ၂၀၂၅ ဂှ် ကလေင်ဆဵုဂဗ ရေင်သကအ်ပၠန်ရ။ ပ္ဍဲ ကောံဓရီုဂှ် နကု ဒပ်ပၞာန်ဗၠးၜးဍုင်မည် (MLA)၊ ဒပ်စဵုဒၞာဍုင်မန် (MSDF) တုပ်စိုတ် ကိစ္စသွာင်ပရေင်ဍုင်ကွာန်မ္ဂး နကု ဗော်ဍုင်မန်တၟိ (ဗတိုက်သရိုဟ်တၠအဝဵုပၞာန်) (NMSP - AD) ဆက်ကၠောန် ကေတ် တာလျိုင်တုဲ နကု ဒပ်ပၞာန်ဗၠးၜးဍုင်မည်၊ ကု ဒပ်စဵုဒၞာဍုင်မန်ဂှ် ကၠောန်အာ သွာင်ပရေင်ပၞာန်၊ နကု ယၟု ဒပ်မန်ရာမည (Rehmonnya Mon Army) ရ။

နူ ဒပ်စဵုဒၞာဍုင်မန်ဂှ် နာဲမသာန်၊ နာဲကိုသူ၊ နာဲမရဏ၊ နာဲင္ၚိုဲ တိုန်စိုပ်လဝ်၊ ဒံက်တာနာဲသဳရိမန်ဆာန် ညး မဒှ် ဥက္ကဋ္ဌ ဒပ်စဵုဒၞာဍုင်မန် (MSDF)ဂှ် ဟိုတ်နူ ဟိုတ်ပရေင်ထတ်ယုက်တုဲ ဟွံတိုန်စိုပ်၊ ကောံဓရီုဂှ်တုဲ နကု ဥက္ကဋ္ဌ ဒပ်စဵုဒၞာဍုင်မန် ဒံက်တာသဳရိမန်ဆာန် ဟီု မၞိဟ်စၞးတအ်ဂှ် ကဵုလဝ် တာလျိုင် သွက်ဂွံတိုန် ကောံဓရီု ပရေင်ပံင်တောဲဒပ်ပၞာန် သၟးရ၊ ဟွံကဵုလဝ် အခေါင် သွက်ဂွံ သဳကၠဳ ပရေင်ပံင်တောဲ ပရေင်ဍုင်ကွာန်တုဲ၊ တင်မတုပ်လဝ်စိုတ်ဂှ် ညး ကလေင်ရုပ်ပလီုထောအ်ပၠန်ရ။ နကုဒပ်ပၠန်ဂတးဍုင်မန်ဂှ် တိုန်စိုပ် ကောံဓရီုဂှ် ဆနဒဒှ် မၞိဟ်မလ္ၚတ်သၟးဟေင်ရ။

စပ် ကုကိစ္စ မဒက်ပ္တန် ဒပ်ပၞာန်မန်ဂှ်တုဲ ဂိတုမာတ် ၂၁၊ ၂၀၂၅ ဂှ် ကံင်ဇြဳဖေဝ်ဒရေဝ်ဍုင်မန် (Mon State Federal Council - MSFC) ကု ဗော်ဍုင်မန်တၟိ (ဗတိုက်သရိုဟ်တၠအဝဵုပၞာန်) ဆဵုဂဗ ရေင်သကအ် ပ္ဍဲ ကွာန်ဝင်က (သင်္ခလပူရဳ)ကီုလေဝ် တင်တုပ်စိုတ် ရေင်သကအ် မွဲမွဲ ဟွံကလိဂွံရ။

ကံင်ဇြဳဖေဝ်ဒရေဝ်ဍုင်မန်

ဂှ် ဒှ် ကံင်ဇြဳ မဒက်ပ္တန်လဝ် နကုသၟာပရေင်ဍုင်ကွာန်မန်လ္ၚဵု သွက်ဂွံဗၟံက် ရုပ်ရဴကမၠောန် ပဋိညာဉ်ဖေဝ်ဒရေဝ်ဒဳမဝ်ကရေသဳ (ဖက်ဒရယ်ဒီမိုကရေစီပဋိညာဉ်) မဒှ် ပဋိညာဉ်

အလဵုအသဳညဳသၟဟ်ကောန်ဂကူ (NUG)

သွက် တွဵုရးဍုင်မန်၊

တုဲပၠန် ဒပ်စဵုဒၞာဍုင်မန် (MSDF) ကု ဒပ်ပၠန်ဂတးဍုင်မန် (MSRF)ဂှ် ဒှ် ဒပ်မဒုင်ကေတ် ဂၠံင်တရဴ ကောံကုအသံအမိင် နူ ကံင်ဇြဳဝွံရ။

ဂိတုမာတ် ၂၈၊ ၂၀၂၅ ဂှ် ကံင်ဇြဳဖေဝ်ဒရေဝ်ဍုင်မန် ပလံင်ဗစိုပ် လိက်မကဵုကသပ် ကိစ္စမဒက်ပ္တန် ဒပ်ပၞာန်မန် ကုဗော်ဍုင်မန်တၟိ (ဗတိုက်သရိုဟ်တၠအဝဵုပၞာန်) ကု ဒပ်ပၞာန်ဗၠးၜးဍုင်မည် (MLA)၊ ပ္ဍဲ လိက်ဂှ် ကဵုလဝ် ကသပ် "ကမ္မတဳပၠတရဴပရေင်ဍုင်ကွာန်ဂှ် ဒးဒက်ပ္တန်လဝ် နကုမၞိဟ်စၞး မၞိဟ်မအာက္ဍိုပ် ပရေင်ဍုင်ကွာန်/ပရေင်ပၞာန် နူ ဒပ်မဆက်စပ်တအ်ရောင်၊ တုဲမ္ဂး နကုကမ္မတဳပၠတရဴပရေင်ဍုင်ကွာန်ဂှ် သ္ဒးချူ ဗီုပြင် သွက်ဂွံ ဒက်ပ္တန်အာ ဒပ်ရာမညဂှ်ရောင်။"

ကြဴနူ ဒက်ပ္တန် ဒပ်မန်ရာမညတုဲ ကရောင်ပၞာန်ပံင်တောဲရာမညဂှ် ဆက်သှ်ေဒၟံင် အခိင်ဗွဲမဂၠေအ်တုဲ ၜိုတ်ဂိတုဂျူလာင်လပါ်စဂှ် ရုပ်သီထောအ်ရ။

နိဿဲ

ကလေင်ကေတ်လဝ် နူ "

"